http://www.jagran.com//bihar/kaimoor-sasaram-chr39-s-businessman-robbed-42-thousand-rupees-in-kudra-17090652.html?src=Topic-ART-rupee
Publish Date:Fri, 24 Nov 2017 07:06 PM (IST) | Updated Date:Fri, 24 Nov 2017 07:06 PM (IST)
कैमूर। कुदरा में शुक्रवार की शाम अपाची बाइक पर सवार अपराधियों ने कट्टे का भय दिखाकर एक कारोबारी से 42 हजार रुपए लूट लिए। लूट का शिकार हुए कारोबारी का नाम बबलू ¨सह बताया गया है जो रोहतास जिला के सासाराम के निवासी हैं। अपराधियों ने इस घटना को कुदरा थाना परिसर से चंद कदम पूरब बस स्टैंड के समीप एनएच दो पर अंजाम दिया। घटना के बाद लूट के शिकार हुए कारोबारी ने थाना पर पहुंचकर पुलिस को वारदात की जानकारी दी। कुदरा थाने में प्राथमिकी दर्ज कराने पहुंचे कारोबारी के साथ मौजूद लोगों ने बताया कि बबलू ¨सह कुदरा में विभिन्न दुकानों पर सोनपापड़ी की आपूर्ति करते हैं। शुक्रवार को देर शाम अपनी बकाया राशि का तगादा कर वह सासाराम के लिए बस पकड़ने की खातिर बस स्टैंड पर जा रहे थे। इसी दौरान अपाची बाइक पर सवार दो अपराधियों ने उन पर कट्टा सटा दिया और उनके पास मौजूद बैग छीन लिए जिनमें 42 हजार रुपए मौजूद थे। वारदात को अंजाम देकर अपराधी पश्चिम दिशा में भाग निकले। पुलिस ने बताया कि मामले की तहकीकात की जा रही है।