http://www.jagran.com//uttar-pradesh/bareilly-city-donation-at-80-thousand-rupees-at-ruhailkhand-depot-17093503.html?src=Topic-ART-rupee
Publish Date:Sat, 25 Nov 2017 02:50 AM (IST) | Updated Date:Sat, 25 Nov 2017 02:50 AM (IST)
जागरण संवाददाता, बरेली : रोडवेज में बरेली परिक्षेत्र के रुहेलखंड डिपो के एआरएम पर 80 हजार रुपये रिश्वत लेने का आरोप सामने आया है। एक पूर्व परिचालक ने जांच में फंसाने और खिलाफ में रिपोर्ट लगाने के मामले में कोतवाली में कोर्ट के आदेश पर रिपोर्ट दर्ज कराई है। इतना ही नहीं रुहेलखंड एआरएम पर पीलीभीत के एआरएम के साथ मिलकर अपने चैंबर में बुलाकर पीटने और हत्या की धमकी देने तक के आरोप हैं। चैनामुरारपुर गांव निवासी राममूर्ति लाल रोडवेज में परिचालक पद पर कार्यरत थे। आरोप है कि 2016 में किसी ने विभाग में उनकी नॉनस्टाप गाड़ी को रोकने और बिना टिकट यात्री ले जाने की शिकायत की थी। इसकी जांच तत्कालीन क्षेत्रीय प्रबंधक ने रुहेलखंड डिपो के एआरएम जेड ए नोमानी को दी। नोमानी ने जांच से नाम हटाने और शिकायत निस्तारण के लिए एक लाख रुपये की रिश्वत मांगी। इतनी रकम दे पाने में असक्षम होने पर 80 हजार रुपये का इंतजाम करने को कहा। रिश्तेदारों से उधार लेकर आठ सितंबर को यह रकम एआरएम को दी। लेकिन, यह रकम देने के बाद भी न तो जांच बंद की और न ही रुपये वापस किए। 29 जनवरी को उसे सेवा से हटा दिया। परिचालक का आरोप है कि 11 अगस्त को वह अपनी पत्नी पार्वती और दामाद शिवकुमार के साथ अपने रुपये वापस मांगने गया था। वहां रुहेलखंड एआरएम और पीलीभीत के एआरएम जुनैद शमशी ने उनके साथ मारपीट की व धमकी देकर भगा दिया। तब पुलिस को भी सूचना दी थी, लेकिन रिपोर्ट नहीं लिखी गई थी। 