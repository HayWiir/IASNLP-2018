<?xml version="1.0" encoding="UTF-8" ?>
<DOC><TEXT>
नगर संवाददाता नई दिल्ली।। यहां के शशि गार्डन इलाके में <ILTIMEX TYPE="D">बुधवार</ILTIMEX> को सरेशाम बाइक सवार 4 बदमाशों ने दो सगे भाइयों पर फायरिंग कर दी और उनका बैग लूटकर फरार हो गए। गंभीर रूप से घायल दोनों भाइयों को पास के एक नर्सिंग होम में ले जाया गया, जहां डॉक्टरों ने छोटे भाई को मृत घोषित कर दिया। बड़े भाई की हालत नाजुक बनी हुई है और वह आईसीयू में भर्ती है। पुलिस ने इस बाबत हत्या और लूटपाट का मामला दर्ज करके छानबीन शुरू कर दी है। बताया जा रहा है कि जो बैग बदमाश लूटकर फरार हुए, उसमें लाखों की जूलरी और कैश रखा हुआ था लेकिन पुलिस ने अभी तक इसकी पुष्टि नहीं की है। पुलिस सूत्रों से मिली जानकारी के मुताबिक बी-28, गली नंबर 8 शशि गार्डन निवासी दो सगे भाई अनिल (38) और सुनील (35) घर में ही रस्तोगी जूलर्स के नाम से एक जूलरी शॉप चलाते थे। <ILTIMEX TYPE="D">बुधवार दोपहर</ILTIMEX> दोनों दुकान बंद करके किसी काम से लक्ष्मी नगर स्थित सर्राफा बाजार में गए थे। <ILTIMEX TYPE="D">शाम 5 बजे</ILTIMEX> के करीब वे दोनों बाइक से घर लौटे। सुनील बाइक को स्टैंड पर लगाने लगा और अनिल बाइक से उतरकर दुकान खोलने के लिए आगे बढ़ा। अनिल के हाथ में एक बैग भी था, जिसे वे सर्राफा बाजार से लेकर आ रहे थे। बताया जा रहा है कि इस बैग में करीब 5-6 लाख की जूलरी और कुछ कैश रखा हुआ था। इससे पहले कि अनिल दुकान खोलता, 2 बाइक पर सवार 4 नकाबपोश बदमाश वहां पहुंच गए और अनिल के हाथों से बैग छीनने की कोशिश करने लगे। अनिल ने विरोध किया, तो बदमाशों ने उस पर फायरिंग कर दी। सुनील अपने भाई को बचाने के लिए आगे आया, तो बदमाशों ने उस पर भी फायरिंग कर दी और फिर अनिल के हाथों से बैग छीनकर भाग खड़े हुए। अनिल को 2 और सुनील को 3 गोलियां लगीं। दोनों भाई लहूलुहान होकर सड़क पर गिर पड़े। इसी बीच गोली चलने की आवाज सुनकर अनिल और सुनील के पिता ज्ञान स्वरूप बाहर आए। जब उन्होंने देखा कि उनके ही दोनों बेटे जख्मी हालत में सड़क पर पड़े हैं, तो उनके पैरों तले जमीन खिसक गई। इस बीच आसपास के लोग भी मौके पर जमा हो गए। उन्होंने पुलिस को इस वारदात की सूचना दी। दोनों को गंभीर हालत में पास के ही कुकरेजा नर्सिंग होम में ले जाया गया, जहां डॉक्टरों ने सुनील को मृत घोषित कर दिया। उसके सिर और पेट में गोलियां लगी थीं। अनिल की हालत भी नाजुक बनी हुई है। उसकी कमर में दो गोलियां लगी थीं। उसका इलाज चल रहा है। उधर वारदात के बाद पुलिस ने इलाके में नाकेबंदी करके वाहनों की चेकिंग भी की, लेकिन बदमाश हाथ नहीं लगे। क्राइम टीम की मदद से पुलिस ने सुराग जुटाने की कोशिश की। मौके से गोलियों के खाली खोखे भी बरामद किए गए हैं। पुलिस को शक है कि बदमाश शायद लक्ष्मी नगर से ही दोनों भाइयों का पीछा करते हुए आ रहे होंगे।
</TEXT></DOC>