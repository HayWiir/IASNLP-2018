<?xml version="1.0" encoding="UTF-8" ?>
<DOC><TEXT>
कम्युनिस्ट शासन का विरोध करने के जुर्म में <ILTIMEX TYPE="P">11 साल</ILTIMEX> की कैद काट रहे चीनी बुद्धिजीवी ल्यू श्याओपो को शांति का नोबेल पुरस्कार मिलना चीन सरकार के लिए <ILTIMEX TYPE="P">पिछले दो महीनों</ILTIMEX> में चौथी नकारात्मक खबर है। जापान के साथ एक विवादित द्वीप के मालिकाने को लेकर हाल में हुआ उसका टकराव खत्म होने का नाम नहीं ले रहा है और झगड़ा बढ़ाने का दोषी चीन को ही माना जा रहा है। चीनी मुद्रा की कृत्रिम रूप से घटा कर रखी गई कीमत को लेकर यूरोप और अमेरिका के साथ जारी तनाव पिछले दो हफ्तों में दोनों तरफ से बांह उमेठने की हद तक पहुंच गया है। इससे पहले पाकिस्तान में बढ़ते आतंकवादी खतरे के बावजूद उसे दो नए न्यूक्लियर रिएक्टर देने की घोषणा करके चीन भारत समेत पूरी दुनिया में गहरी चिंता पैदा कर चुका है। यह सही है कि फिलहाल दुनिया में चीन का आर्थिक और सामरिक दबदबा इतना ज्यादा है कि ऐसी खबरों से उसकी सेहत पर कोई असर नहीं पड़ने वाला है। लेकिन खुली अर्थव्यवस्था और बंद राजनीतिक व्यवस्था के बीच पिस रहे इस देश में बाहरी बातें भी किसी खास मोड़ पर संतुलन बदलने वाली साबित हो सकती हैं। ल्यू श्याओपो को नोबेल मिलने की सूचना चीनी मीडिया में कहीं नहीं आने पाई। सिर्फ एक-दो चीनी अखबारों में इसे विदेशी साजिश बताते हुए इसकी निंदा करने वाले बयान छपे हैं। नई-नई आर्थिक समृद्धि का आनंद ले रहा चीन का शहरी मध्यवर्ग 1989 की स्थिति से बहुत आगे निकल आया है, जब लोकतंत्र और आजादी के लिए लाखों लोग सड़कों पर आ गए थे और उनकी जुबान बंद करने के लिए चीनी हुकूमत को उन पर टैंकों से गोलाबारी करनी पड़ी थी। सब कुछ ठीक चल रहा हो तो किसी आम चीनी के लिए एक अनाम से बौद्धिक को सुदूर नॉर्वे या स्वीडन में सम्मानित किया जाना शायद ज्यादा उत्सुकता का विषय न हो। लेकिन देश में पार्टी पदाधिकारियों के बजाय कानून का राज कायम करने की मांग मौके-बेमौके वहां के विभिन्न तबकों की ओर से उभर रही है। सरकारी और निजी बिल्डरों द्वारा अपनी जमीनों से बेदखल किए जा रहे किसान कई प्रांतों में सड़कों पर बैरिकेड लगाकर यह मांग कर चुके हैं। मंदी में छंटनी के शिकार हुए मजदूरों और कर्मचारियों ने भी अपनी सुनवाई पार्टी दफ्तरों के बजाय अदालतों में किए जाने की दरख्वास्त की थी। ल्यू श्याओपो ने <ILTIMEX TYPE="D">दो साल पहले</ILTIMEX> इंटरनेट पर जारी अपने चार्टर-08 में इन्हीं मांगों को सूत्रबद्ध किया था। ध्यान रहे, चीन की राजनीतिक व्यवस्था तभी तक अभेद्य है, जब तक दुनिया के बाजारों में उसके माल की खपत बनी हुई है। नोबेल शांति पुरस्कार अपनी कूटनीतिक खुराफातों और चापलूसी के लिए भी चर्चित रहे हैं, लेकिन सर्वसत्तावादी सरकारों के खिलाफ चले जनांदोलनों में अक्सर उन्होंने खमीर की भूमिका निभाई है। चीन की कम्युनिस्ट हुकूमत इधर बाहरी मोर्चे पर जितने हमलावर तेवर अपना रही है, कुछ वैसा ही रवैया उसका अपने लोगों के प्रति भी जाहिर हो रहा है। समय रहते इसमें बदलाव नहीं आया तो देर-सबेर शायद उसका हाल भी सोवियत सत्ताओं जैसा ही हो।
</TEXT></DOC>