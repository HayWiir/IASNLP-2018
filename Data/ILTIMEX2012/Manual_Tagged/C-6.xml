<?xml version="1.0" encoding="UTF-8" ?>
<DOC><TEXT>
एनबीटी न्यूज॥ फरीदाबाद किसानों ने आईएमटी की जमीन पर बुआई करने और बिजली सबस्टेशन को काम नहीं करने देने की घोषणा कर दी है। इससे एक बार फिर किसानों और प्रशासन के बीच सुलह होती दिखाई नहीं दे रही है। पहले से परेशान किसानों को नेताओं पर विश्वास नहीं है और वह पूरी कार्रवाई आपस में सहमति के आधार पर ही कर रहे हैं। वह अभी भी चंदावली में धरने पर बैठे हैं। आईएमटी के लिए अधिग्रहित की गई जमीन का मुआवजा बढ़ाने की मांग को लेकर <ILTIMEX TYPE="D">30 अगस्त</ILTIMEX> से 6 गांवों के किसान धरने पर बैठे हुए हैं। इस मामले में प्रशासन ने पृथला के विधायक रघुबीर सिंह तेवतिया की अध्यक्षता में पांचों गांव चंदावली, मच्छगर, सोतई, मुजेडी और नवादा के सरपंचों के साथ बातचीत करके समझौते का एक मसौदा भी तैयार किया, लेकिन इसे किसानों ने मानने से इनकार कर दिया है। किसान संघर्ष समिति के संयोजक रामसिंह नेता ने कहा कि वे अपना धरना शांतिपूर्ण ढंग से जारी रखेंगे। मांगें नहीं माने जाने तक काम नहीं होने दिया जाएगा। उन्होंने किसानों से आह्वान किया है कि वह अपनी एकजुटता बनाए रखें। आरोप है कि जिला प्रशासन किसानों को डरा धमकाकर निर्माण काम शुरू कराने की कोशिश कर सकता है। इसमें कुछ नेता भी शामिल हो चुके हैं। किसान नेता अजीत सिंह ने खेतों में खुद ट्रैक्टर चलाकर किसानों को जमीन की बुआई करने का आह्वान किया था। इसके बाद किसानों ने भी बुआई कर अपने तेवर दिखा दिए हैं। उन्होंने साफ कर दिया है कि वह अपने आत्म सम्मान को बचाने के लिए अपनी लड़ाई खुद ही लड़ेंगे। इसके लिए उन्हें किसी राजनैतिक दल की जरूरत नहीं है। किसानों का कहना है कि कोई राजनेता आता है, उसका स्वागत है लेकिन वह लोग किसी भी प्रकार की राजनीति में पड़े बिना अपना हक लेना चाहते हैं। किसान नेता महेंद्र सिंह टिकैत के राजनीतिक वारिस राकेश टिकैत भी उन्हें संघर्ष को गैर राजनीतिक बनाए रखने की सीख देकर जा चुके हैं। किसान सरदार सिंह ने बताया कि सत्ता के अंदर और बाहर बैठे सियासी दलों के नेता किसानों के संघर्ष में साथ होने का दम भरते हैं लेकिन वास्तव में कोई उनके साथ नहीं है। भोले भाले किसान सर्दी के मौसम में खुले में बैठकर अपनी मांग को गांधीवादी तरीके से मनवाना चाहते हैं। भाजपा के प्रदेश अध्यक्ष कृष्णपाल गुर्जर कहते हैं कि केवल विपक्ष में होने के कारण हमारे समर्थन को राजनीति से नहीं जोड़ना चाहिए। वह कहते हैं कि राजनीतिक दल किसानों के मुद्दों पर चुप नहीं बैठ सकता। दूसरी ओर सरकार के राजस्व राज्यमंत्री पंडित शिव चरण लाल शर्मा का कहना है कि हरियाणा सरकार की मुआवजा नीति सबसे बेस्ट है। चंद लोग किसानों को बहकाने का काम कर रहे हैं लेकिन इन सब बातों से अलग चंदावली में धरना दे रहे किसान किशन सिंह चहल, नत्थी सिंह, रण सिंह, जीतराम, विजयपाल, कंवर सिंह सैनी, विजयपाल, कन्हैया धनखड़, जगत नागर, कुलदीप यादव, वीर सिंह ठाकुर, रामनिवास नागर आदि अपने आंदोलन को धीरे-धीरे पैनी धार देने में जुटे हैं।
</TEXT></DOC>