<?xml version="1.0" encoding="UTF-8" ?>
<DOC><TEXT>
अनुराग वत्स शहर में चायखाने के बाद सलून वह दूसरी जगह है, जहां रोजाना जुटान होती है। हर कोई <ILTIMEX TYPE="F">रोज</ILTIMEX> न तो हजामत बनाता है, न बाल ही कटवाता है। पर सलीम मियां के सैलून में <ILTIMEX TYPE="P">सुबह से लेकर शाम</ILTIMEX> तक मजमा लगा रहता है। हिंदी अखबार वहीं पढ़े जाते हैं। रेडियो पर समाचार, क्रिकेट कॉमेंट्री और गानों का लुत्फ भी लोग सलून की बेंच पर ही बैठ कर लेते हैं। हालांकि घर बैठे भी इन सबका आनंद लिया जा सकता है पर जमात में जो मजा है, वह अकेले में कहां। यहां बालों में खिजाब लगवाने आए बब्बन भाई से लेकर उस्तरा चलाते हुए सलीम मियां तक की हर मसले में शिरकत होती है। मोहल्ले के अहम फैसले यहीं लिए जाते हैं। किसने दहेज लिया, किसकी नौकरी लगी, कौन केस में फंसा, किसका नया चक्कर शुरू हुआ- ऐसी 'कानों सुनी' को आंखों देखी के जिस निराले अंदाज में यहां पेश किया जाता है, वह टीवी पर आने वाले जनाना सीरियल को भी मात देने में सक्षम है। ऐसी कनबतियां करने वालों ने अपनी अलग-अलग 'बीट' पकड़ी हुई है, या यूं कहें कि लोगों ने मोहल्ले में उसे उस बीट का इंचार्ज बना रखा है। लेकिन जमात मोहल्ले के मसलों पर ही सिर खपा कर संतुष्ट नहीं है। वह देश में महंगाई क्यों है, क्रिकेट टीम क्यों हारी, शाहरुख अभिनेता कम नकलची ज्यादा है, जैसे मुद्दों पर भी अपनी राय जाहिर करती है। रायशुमारी में कई दफा बहसें छिड़ जाती है और लोग पार्टी बनाकर भिड़ते हैं। फिर तो जो संसद यहां लगती है, वह संसद मार्ग पर क्या लगती होगी। अलबत्ता यहां कोई बेंच-कुर्सी नहीं उठाता, लेकिन उस पर जम जाने के बाद छोड़ता तभी है जब उसका <ILTIMEX TYPE="P">दिन भर</ILTIMEX> का कोटा पूरा हो जाए। सरकार की लानत-मलामत और वाह-वाह सुनकर कम-पढ़े लिखे बंदे भी यह समझ लेते हैं कि कौन-सी नीति या कानून सरकार ने उनके लिए लागू किया है। इस तरह जमात की यह बतकही कइयों के लिए जानकारी हासिल करने का जरिया भी बन जाती है। सलून में ऐसी जुटान को देखकर लगता है कि तमाम तरह से आधुनिक होने के बावजूद आम शहरी की एक-दूसरे में दिलचस्पी कम नहीं हुई है। उसका शहरी जीवन भले घर और दफ्तर की जरूरतों के मुताबिक ढल गया हो, पर उसने दोनों के बीच कुछ गुंजाइश बचा रखी है। दिल्ली जैसे महानगर में अलग-अलग राज्यों से आए लोगों का एक-दूसरे से घुलना-मिलना हमेशा से कुछ कठिन रहा है, लेकिन उनके सार्वजनिक जीवन में चायखाने या सलून अब भी एक अहम भूमिका निभा रहे हैं। यहां मूरख और बाबू, सब के लिए बराबर जगह है। ऐसी जगहें और वहां बैठने की लोगों की ललक ने शहरों में छीजते सार्वजनिक जीवन को एक नया आयाम दिया है। अब आप पूछेंगे कि सलीम मियां का सलून है कहां? ऐसे सलून हर गली मोहल्ले में है और हर जगह एक सलीम मियां भी हैं। शहरों में भले ही महंगे से महंगे पार्लर खुलते जा रहे हों पर सलीम मियां टाइप सलूनों की जगह फिलहाल तो बची रहेगी।
</TEXT></DOC>