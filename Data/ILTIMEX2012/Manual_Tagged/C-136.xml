<?xml version="1.0" encoding="UTF-8" ?>
<DOC><TEXT>
मीरपुर।। भारत ने दूसरा टेस्ट 10 विकेट से जीतते हुए सीरीज़ पर 2-0 से कब्जा कर लिया है। बांग्लादेश ने दूसरे टेस्ट में भारत को जीत के लिए सिर्फ 2 रनों का लक्ष्य दिया था। जिसे भारत ने बिना कोई विकेट खोए हासिल कर लिया। बांग्लादेश की पूरी टीम दूसरी पारी में 312 रनों पर ऑलआउट हो गई। लंच के तुरंत बाद जहीर खान ने बांग्लादेश की पारी को 312 रनों पर समेट दिया। बांग्लादेश के आखिरी सात विकेट महज 22 रनों पर गिर गए। जाहिर है बांग्लादेश के मिडल ऑर्डर और लोअर ऑर्डर ने तमीम इकबाल और जुनैद सिद्दीकी की मेहनत पर पानी फेर दिया। भारत की ओर से वीरेंद्र सहवाग और गौतम गंभीर की जोड़ी बैटिंग के लिए आई। लेकिन भारत को जीत के लिए जरूरी रन बाइ के तौर पर मिल गए। सहवाग और गंभीर बिना कोई रन बनाए नॉट आउट रहे। भारत ने चटगांव में पहला टेस्ट भी जीता था। इस जीत के साथ टेस्ट क्रिकेट में भारत की बादशाहत बरकरार है। मेजबान टीम का आखिरी विकेट रुबेल हुसैन के रूप में गिरा। हुसैन को जहीर खान ने बोल्ड कर दिया। जहीर ने बांग्लादेश की दूसरी पारी में 87 रन देकर सात विकेट लेते हुए मैच में कुल 10 विकेट शिकार बनाए। जहीर मैन ऑफ द मैच रहे। हुसैन खाता भी नहीं खोल पाए। लंच से पहले मेजबान टीम का नौवां विकेट गिरा। शफीउल इस्लाम बिना खाता खोले जहीर की गेंद पर बोल्ड हो गए। लंच तक बांग्लादेश ने नौ विकेट खोकर 312 रन बनाए थे। इससे पहले जहीर खान ने ही महमूदुल्लाह को विजय के हाथों कैच आउट कराया। वहीं, रकीबुल हसन को जहीर ने ही पांच रनों के निजी स्कोर पर बोल्ड कर दिया। शाकिब ने गैरजरूरी तेजी दिखाने की कोशिश की और महज 7 रन बनाकर चलते बने। शाकिब को ओझा ने गंभीर के हाथों कैच कराया। शहादत हुसैन 40 रन बनाने के बाद हरभजन सिंह की गेंद पर अमित मिश्रा के हाथों लपके गए। इसके बाद मोहम्मद अशरफुल प्रज्ञान ओझा की गेंद पर विकेटकीपर महेंद्र सिंह धोनी के हाथों कैच आउट हो गए। भारत ने पहली पारी में 544 जबकि बांग्लादेश ने 233 रन बनाए थे। <ILTIMEX TYPE="D">तीसरे दिन</ILTIMEX> का हाल: इससे पहले दूसरे टेस्ट का तीसरा बांग्लादेशी बल्लेबाज़ी तमीम इकबाल के नाम रहा। इस आक्रामक ओपनर ने साथी बल्लेबाज इमरुल कायेस के आउट हो जाने के बाद जुनैद सिद्दीकी के साथ मिलकर भारतीय बोलिंग की बखिया उधेड़ दी। तमीम इकबाल ने शानदार 151 रनों की तेजतर्रार पारी खेली। उन्हें जहीर खान ने महेंद्र सिंह धोनी के हाथों कैच कराया। इससे पहले 55 रन बनाने वाले जुनैद सिद्दीकी को भी जहीर ने कैच आउट कराया। स्टंप्स के वक्त मोहम्मद अशरफुल और शहादत हुसैन 2-2 रन बनाकर नॉट आउट रहे। <ILTIMEX TYPE="D">दिन</ILTIMEX> खत्म होने पर बांग्लादेश ने 3 विकेट खोकर 228 रन बना लिए थे। इस हिसाब से मेजबान टीम <ILTIMEX TYPE="D">मंगलवार</ILTIMEX> को भारत से 83 रन पीछे थी। बांग्लादेश के ओपनर इमरुल कायेस आउट हुए। कायेस को जहीर ने ही आउट किया। बांग्लादेश के तीनों विकेट जहीर खान ने लिए।
</TEXT></DOC>