<?xml version="1.0" encoding="UTF-8" ?>
<DOC><TEXT>
<ILTIMEX TYPE="D">अक्टूबर</ILTIMEX> में होने जा रहे कॉमनवेल्थ खेलों के उद्घाटन समारोह में ब्रिटेन की रानी एलिजाबेथ का शामिल न हो पाना सिर्फ एक सूचना है और इसको इसी रूप में लिया जाना चाहिए। इस आयोजन में उनके शामिल न होने से भारत की अंतरराष्ट्रीय पहचान पर कोई प्रभाव नहीं पड़ेगा। यदि उनके नहीं आने की खबर से कुछ लोग असहज महसूस करते हैं, तो यह ब्रिटिश राजशाही के लिए चिंता की बात होनी चाहिए, हमारे लिए नहीं। बकिंगम पैलेस से जारी सूचना में बताया गया है कि रानी एलिजाबेथ की जगह इस आयोजन में हिस्सा लेने के लिए राजकुमार चार्ल्स भारत जाएंगे। तमाम राजकीय अतिथियों की तरह यहां उनका भी स्वागत होना चाहिए- न किसी मायने में उनसे कम, न ही उनसे ज्यादा। कुछ लोग रानी एलिजाबेथ के इस कदम से नाराज हैं। उनका कहना है कि कॉमनवेल्थ खेलों का कैलेंडर काफी पहले से तय होता है लिहाजा व्यस्तताएं चाहे जो भी क्यों न हों, दिल्ली कॉमनवेल्थ में हिस्सा न लेने की घोषणा करके ब्रिटेन की रानी ने भारतीय आयोजन की उपेक्षा की है। कुछ लोग इस पर सफाई की मुदा में नजर आ रहे हैं, जबकि कुछ अन्य लोग प्रतिक्रिया में आकर कॉमनवेल्थ खेलों का किस्सा ही खत्म कर देने, या यह नहीं तो प्रिंस चार्ल्स को भी आयोजन में आने से मना कर देने की गुहार लगा रहे हैं। सवाल यह है कि अगर हम ब्रिटिश राज को लेकर किसी किस्म के सम्मोहन के शिकार नहीं हैं तो हमें यह सब कहने-सुनने की जरूरत क्या है? <ILTIMEX TYPE="P">1950 के दशक</ILTIMEX> में, जब कॉमनवेल्थ को ब्रिटिश साम्राज्य के युद्धोत्तर विस्तार की तरह देखा जाता था तब इससे जुड़े आयोजनों में किसी किसी की उपस्थिति या अनुपस्थिति कोई और ही महत्व ग्रहण कर लेती थी। लेकिन <ILTIMEX TYPE="D">समय</ILTIMEX> के साथ मी लॉर्ड के संबोधन, जजों के विग और डिग्री पाने वालों के गाउन की तरह अंतरराष्ट्रीय संबंधों में भी बहुत सारे प्रतीक धुंधले पड़ चुके हैं। ऐसे में भारत जैसे एक उभरते देश के लोगों को प्रतीकात्मक ब्रिटिश शासकों के कहीं आने-जाने के समर्थन या विरोध में अपनी ऊर्जा भला क्यों नष्ट करनी चाहिए? यह सही है कि <ILTIMEX TYPE="D">1982</ILTIMEX> के एशियाड के बाद से कॉमनवेल्थ खेल भारत के लिए सबसे बड़ा अंतरराष्ट्रीय आयोजन साबित होने जा रहे हैं, लेकिन ऑस्ट्रेलिया या न्यू जीलैंड की तरह अपने यहां इस आयोजन के साथ कोई नौस्टैल्जिया नहीं जुड़ा है। भारत के लिए कॉमनवेल्थ खेलों का अपना एक कूटनीतिक महत्व है। दुनिया के प्रतिष्ठित शहरों में दिल्ली का मुकाम बनाने में इससे कुछ मदद मिलेगी। एनसीआर इलाके में इन्फ्रास्ट्रक्चर विकसित करने और हजारों लोगों को रोजगार मुहैया कराने में भी इसकी भूमिका जगजाहिर है। बेहतर होता कि देश का खेल ढांचा सुधारने में भी ये खेल कुछ भूमिका निभाते, लेकिन वैसा कुछ हो पाने की उम्मीद अब नहीं की जा सकती। ऐसे में जहां तक संभव हो, भारत के राजनेताओं, राजनयिकों और खेल प्राधिकरण से जुड़े अधिकारियों को अपना ध्यान किसी के आने-जाने पर लगाने के बजाय इस पर केंदित करना चाहिए कि यह आयोजन ढंग से संपन्न हो जाए।
</TEXT></DOC>