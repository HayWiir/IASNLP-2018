<?xml version="1.0" encoding="UTF-8" ?>
<DOC><TEXT>
वाल्मीकीय रामायण अनुवादक एवं व्याख्याकार : डॉ. रामचन्द वर्मा शास्त्री प्रकाशक : ओरिएंट पब्लिशिंग कीमत : 250 रुपये पेज : 396 तमाम विद्वानों और संतों ने अलग-अलग <ILTIMEX TYPE="D">समय</ILTIMEX> पर रामकथा लिखी है, लेकिन इसकी वास्तविक शुरुआत महर्षि वाल्मीकि के आदिग्रंथ रामायण को माना जाता है। भारत में ही नहीं, विदेशों में भी रामायण को एक महान ग्रंथ का दर्जा हासिल है। प्रस्तुत किताब संस्कृत के श्लोकों वाली वाल्मीकीय रामायण का हिंदी अनुवाद है। पेपरबैक एडिशन होने की वजह से यह सस्ती है और आसानी से उपलब्ध है। किताब में बालकांड से लेकर उत्तरकांड तक सभी प्रसंगों का बेहद दिलचस्प तरीके से जिक्र किया गया है। अनुवाद की भाषा सरल और आसानी से समझ में आने वाली है। टाइम्स फूड गाइड <ILTIMEX TYPE="D">2010</ILTIMEX> संपादक : मरयम एच. रेशी प्रकाशक : टाइम्स ग्रुप बुक्स कीमत : 200 रुपये पेज : 424 टाइम्स ग्रुप की यह पेशकश दो किताबों का सेट है - टाइम्स फूड गाइड और टाइम्स नाइट लाइफ गाइड। फूड गाइड में दिल्ली और आसपास के क्षेत्रों (गुड़गांव, नोएडा, फरीदाबाद और गाजियाबाद) के रेस्तरां और ढाबों के पते और फोन नंबर दिए गए हैं। साथ ही दिल्ली के बहुत से केटरर्स की जानकारी भी इस किताब में है। दिल्ली के नक्शे और खाने के डिस्काउंट कूपन भी इसके साथ दिए गए हैं। नाइट लाइफ गाइड विनीता दावरा नांगिया ने लिखी है, जिसमें एनसीआर के <ILTIMEX TYPE="P">देर रात</ILTIMEX> तक खुले रहने वाले बार, रेस्तरां और डिस्कोथेक की पूरी जानकारी है। किताब खरीदने के लिए 58888 पर एसएमएस करें। पासवर्ड (उपन्यास) लेखिका : कमल कुमार प्रकाशक : सामयिक प्रकाशन, दिल्ली कीमत : 360 रुपये पेज : 240 इस किताब में लेखिका ने भाषा और कथा-कहानी के साथ एक नया प्रयोग किया है। एक औरत अपने आसपास की दुनिया और लोगों को किस नजरिये से देखती है, किस तरह उनका आकलन करती है, उसके मन में अपने परिवेश को लेकर क्या कशमकश चलती रहती है, ऐसे ही सवालों के इर्द-गिर्द इस उपन्यास की कहानी बुनी गई है। लगता है जैसे यह एक स्त्री की खुद को पहचानने की कोशिश है। कई जगहों पर खुद स्त्री के अंतविर्रोधी यथार्थ भी सामने आ गए हैं। लेखिका ने इन सब भावनाओं और वक्त-बेवक्त मन में उठ रहे विचारों को खूबसूरती से उकेरा है। अपनी संतान को चांटा मारना सीखें (पैरंटिंग) लेखक : डॉ. सुनील वैद प्रकाशक : डायमंड पॉकेट बुक्स कीमत : 150 रुपये पेज : 288 <ILTIMEX TYPE="D">आज</ILTIMEX> युवा माता-पिता के लिए बच्चों का पालन-पोषण करना मुसीबत भरा काम बनता जा रहा है। पहले घर के बुजुर्गों के साये में ही बहुत-सी समस्याएं चुटकियों में निपटा ली जाती थीं पर अब उसके लिए मनोवैज्ञानिकों की मदद लेनी पड़ रही है। बच्चों से जुड़ी ऐसी तमाम समस्याओं को सुलझाने में यह किताब बहुत काम आ सकती है। किताब के लेखक दिल्ली के एक जाने-माने अस्पताल में बालरोग विशेषज्ञ रहे हैं। चांटा मारने से मतलब बच्चों की सचमुच पिटाई करना नहीं, बल्कि उन्हें अनुशासित बनाने और मौका आने पर उनके साथ कठोरता बरतने से है। किताब के रूप में यह सलाहों का संकलन है, जो पैरंट्स के काम आ सकता है।
</TEXT></DOC>