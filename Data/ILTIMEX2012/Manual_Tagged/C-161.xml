<?xml version="1.0" encoding="UTF-8" ?>
<DOC><TEXT>
हैदराबाद ।। कॉमनवेल्थ गेम्स में महिला डबल्स में गोल्ड मेडल जीतने वाली भारतीय बैडमिंटन खिलाड़ी ज्वाला गुट्टा ने कहा कि उन्होंने बेजोड़ खेल दिखाकर उन सभी आलोचकों को मुंह बंद कर दिया जो भारतीय क्रिकेट टीम के पूर्व कप्तान मोहम्मद अजहरुद्दीन के साथ उनके रिश्तों की खबरें फैला रहे हैं। ज्वाला गुट्टा ने कहा, 'कॉमनवेल्थ गेम्स से पहले मुझे अपनी निजी जिंदगी को लेकर सामने आ रही खबरों से काफी चोट पहुंची थी। मैंने ये अटकलें शुरू करने के लिए आंध्र प्रदेश बैडमिंटन संघ को जिम्मेदार ठहराया। मेरे लिए यह काफी पीड़ादायक था। शुरुआत में मैंने सुना कि जिन सूत्रों से उन्हें पता चल रहा है वे आंध्र बैडमिंटन संघ से जुड़े हैं। मैं हैरान थी कि इस तरह की बेबुनियाद खबरें मेरे अपने क्षेत्र से आ रही हैं। मुझे इससे काफी चोट पहुंची थी। मैं जैसी हूं, वैसी ही रहूंगी। मैंने वापसी की। मैं अपने आलोचकों को जवाब देने का जज्बा लिए खेली। मैंने उन सभी का मुंह बंद कर दिया जो मेरे बारे में बेकार की बातें कर रहे थे।' अश्विनी पोनप्पा के साथ मिलकर कॉमनवेल्थ गेम्स में महिला डबल्स खिताब जीतने वाली ज्वाला ने कहा, 'इन खबरों ने मेरे माता- पिता को परेशान नहीं किया, क्योंकि उन्हें मालूम है कि मैं कैसी हूं। मैंने अपने माता-पिता को किसी तरह का स्पष्टीकरण नहीं दिया।' ज्वाला को अभी भी स्पॉन्सर का इंतजार है। ज्वाला ने कहा, 'मैं उम्मीद करती हूं कि मेरे कॉमनवेल्थ गेम्स में गोल्ड मेडल जीतने के बाद मुझे स्पॉन्सर जरूर मिल जाएगा। मैं, दीजू और अश्विनी पोनप्पा अभी स्पॉन्सरशिप की बाट जोह रहे हैं। हमारे पास अभी एक भी स्पॉन्सरशिप नहीं है। मेरा मानना है कि मेरे अश्विनी के साथ मिलकर महिला डबल्स का गोल्ड जीतने के बाद हालात जरूर बदलेंगे। बड़ी मेहनत के बाद हमें गोल्ड मेडल मिला है। मेरा मानना है कि मैं इसकी हकदार थी।' ज्वाला गुट्टा ने अपनी कामयाबी का श्रेय अपने परिवार के सदस्यों और द्रोणाचार्य पुरस्कार से नवाजे जा चुके बैडमिंटन कोच एम. आरिफ को दिया। ज्वाला ने कहा, ' यदि मैं मानसिक रूप से मजबूत हूं तो मुझे कोई भी चीज नहीं रोक सकती। मेरा परिवार, मेरे माता -पिता, मेरी बहन, मेरे दोस्त -सभी पूरी तरह मेरे साथ थे। मेरे कोच आरिफ हर वक्त उपलब्ध रहे। मेरी जीत में इंडोनेशिया से आने वाले कोच अतीक सर का रोल खासा अहम रहा।' ज्वाला ने कहा, 'हाल ही में नई दिल्ली में सम्पन्न कॉमनवेल्थ गेम्स में बढ़िया प्रदर्शन करने के लिए मैंने फिजिकल फिटनेस और कोर्ट पर मूवमेंट को तवज्जो दी। मैं बैडमिंटन कोर्ट पर उतर कर कोई दबाव नहीं लेती। मैं बैडमिंटन से प्यार करती हूं। मुझे खुशी है कि मेरे माता पिता को मुझ पर गर्व है कि मैंने गोल्ड मेडल जीता। मैं अपने गोल्ड मेडल का पूरा लुत्फ उठा रही हूं। कॉमनवेल्थ गेम्स में जीता गया गोल्ड मेडल मुझ पर आगामी एशियन गेम्स में कोई दबाव नहीं डालेगा। हर टूर्नामेंट से पहले तैयारी होती है। हमारे लिए कॉमनवेल्थ गेम्स एशियन गेम्स की तैयारी रहे। मैं <ILTIMEX TYPE="D">कुछ दिन बाद</ILTIMEX> फिर बैडमिंटन कोर्ट पर उतरूंगी।'
</TEXT></DOC>