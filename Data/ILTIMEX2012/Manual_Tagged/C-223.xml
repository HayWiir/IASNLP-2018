<?xml version="1.0" encoding="UTF-8" ?>
<DOC><TEXT>
सरकार ने महिला रिजर्वेशन बिल को लेकर जारी विवाद पर आम सहमति बनाने के लिए जो सर्वदलीय बैठक बुलाई, उसका नतीजा जाना-पहचाना ही था। कुछ पार्टियों का, और अपनी पार्टी से अलग मत रखने वाले कुछ नेताओं का इस विधेयक से खुला विरोध है, जिसकी व्याख्या वे अलग-अलग मौकों पर अलग-अलग ढंग से करते हैं। उनके विरोध की एक व्याख्या यह है कि विधेयक में दलित, पिछड़ी और अल्पसंख्यक महिलाओं के लिए अलग से आरक्षण की कोई व्यवस्था नहीं है और ऐसा हुए बगैर मौजूदा स्वरूप में वे इसका समर्थन नहीं कर सकते। एक अन्य व्याख्या के मुताबिक महिलाओं के लिए संसद और विधानसभाओं में एक तिहाई आरक्षण बहुत ज्यादा है और ऐसे किसी प्रस्ताव पर सहमति तभी जताई जा सकती है, जब महिला रिजर्वेशन का प्रतिशत 20 के आसपास ला दिया जाए। अघोषित रूप से उनके विरोध की एक और व्याख्या भी है (और इस पर उन्हें विधेयक की दोनों मुख्य समर्थक पार्टियों -कांग्रेस और बीजेपी के भीतर भी कुछ मौन समर्थक मिला हुआ है) कि महिलाओं के लिए सीटें रिजर्व होने से बहुत सारे पुरुष राजनेताओं का करियर खत्म हो जाएगा, लिहाजा इस विधेयक को अनंतकाल तक लटकाए रखना या सिरे से इसको कूडे़दान में डाल देने का ही फैसला कर लेना सबसे अच्छा रहेगा। जमीनी सांगठनिक ढांचे से पूरी तरह वंचित, किसी एक नेता के इर्दगिर्द घूमने वाली पार्टियों के लिए संसद और विधानसभाओं में महिला आरक्षण निश्चय ही बहुत बड़ा दु:स्वप्न है। ऐसे में उनसे यह उम्मीद करना बेकार है कि किसी तर्क-वितर्क के जरिए उन्हें विधेयक के समर्थन के लिए मनाया जा सकेगा। सरकार यह कसरत अगर देश को यह दिखाने के लिए करना चाहती थी कि उसका इरादा महिला आरक्षण विधेयक को जबर्दस्ती थोपने का नहीं है, तो यह कर्मकांड अब पूरा हो चुका है। लेकिन उसका इरादा अगर सचमुच इस विधेयक के इर्दगिर्द आम सहमति बनाने का है तो इस प्रक्रिया को सिर्फ कुछ गिने-चुने नेताओं के जमघट तक सीमित नहीं रखा जाना चाहिए। भारत जैसे घोर पुरुष-सत्तात्मक समाज में महिलाओं को कोई भी अधिकार मिलना आसान नहीं है, और बात अगर महिला आरक्षण विधेयक जैसी व्यापक महत्व वाली पहलकदमी का हो तो इसका विरोध कई स्तरों पर होना स्वाभाविक है। सरकार अगर अपनी इस पहल को लेकर गंभीर है तो उसे विधेयक से जुड़े सारे सवालों, विरोध के सभी बिंदुओं का जवाब ठंडे दिमाग से देना जारी रखना चाहिए। दलित, पिछड़ी और अल्पसंख्यक महिलाओं के लिए इस विधेयक में अलग प्रावधान क्यों नहीं किए जा सकते, यह बात सिर्फ कुछ कांग्रेसी नेताओं तक ही सिमटी रहने के बजाय समाजवादी पार्टी और आरजेडी को वोट देने वाले आम मतदाताओं के सामने भी स्पष्ट होनी चाहिए। विधेयक की इस कमजोरी का कोई इलाज अगर सरकार ने पहले से सोच रखा है तो उसे भी लोगों के आगे रखा जाए। इस क्रांतिकारी विधेयक पर आम सहमति दरअसल नेताओं से ज्यादा देश की जनता के बीच बननी चाहिए। यह हो गया तो विरोध करने वाले लोग अपनी ताकत इस तरफ लगाने के बजाय अपने यहां महिला नेतृत्व विकसित करने में लगाना कहीं बेहतर समझेंगे।
</TEXT></DOC>