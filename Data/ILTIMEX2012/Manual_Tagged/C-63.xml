<?xml version="1.0" encoding="UTF-8" ?>
<DOC><TEXT>
कॉलेजों में रैगिंग रोकने के लिए समाज का प्रबुद्ध तबका और अदालत भले ही बेचैन हों पर अधिकारियों ने इसे भी दूसरे सरकारी कामों की तरह ही लिया है। उनके ढीले-ढाले और संवेदनहीन रवैये के कारण रैगिंग रोकने के उपाय बेकार साबित हो रहे हैं। रैगिंग रोकने को लेकर बनी राघवन कमिटी की राजेंद्र प्रसाद सब कमिटी ने इस संबंध में जो खुलासे किए हैं, वे चौंकाने वाले हैं। कमिटी ने कई मामलों की स्टडी के बाद पाया कि हेल्पलाइन पर जल्दी कॉल अटेंड नहीं की जाती। अगर नंबर मिल भी जाए तो कंप्लेंट रजिस्टर्ड करवाने में कई बार <ILTIMEX TYPE="P">महीनों</ILTIMEX> लग जाते हैं। इतना टाइम लगने पर पीड़ित स्टूडेंट पर तरह-तरह के प्रेशर आते हैं और कई मामलों में वह डरकर अपनी कंप्लेंट भी वापस ले लेता है। कॉल अटेंड करने वालों को कई बार तथ्यों की जानकारी तक नहीं होती। दरअसल इस काम में अप्रशिक्षित कर्मचारियों को लगा दिया गया है। फिर यूजीसी और पुलिस में को-ऑर्डिनेशन नहीं है। संभवत: हेल्पलाइन की इस लचर हालत के कारण ही <ILTIMEX TYPE="D">पिछले साल</ILTIMEX> रैगिंग के कई गंभीर मामले हेल्पलाइन तक नहीं पहुंचे, जिनमें मौत और आत्महत्या के प्रयास भी शामिल हैं। यूजीसी की वेबसाइट पर ई -मेल के जरिए भी शिकायत करने की सुविधा उपलब्ध कराई गई है, मगर ई -मेल से कंप्लेंट करने के बाद स्टूडेंट को किसी तरह का आईडी नंबर नहीं मिलता, इस कारण उसे अपनी कंप्लेंट का स्टेटस ही पता नहीं चल पाता। इसको ध्यान में रखकर कमिटी ने सुझाव दिया है कि एक एंटी रैगिंग वेब पोर्टल बनाया जाए जिस पर हर कंप्लेंट का स्टेटस बताया जाए, ताकि आम लोगों को भी पता चल सके कि एंटी रैगिंग कैंपेन में क्या हो रहा है और शिकायतों पर किस तरह की कार्रवाई चल रही है। लेकिन ऐसे सुझाव तो पहले भी दिए जाते रहे हैं। और कहने के लिए उन पर अमल भी होता आ रहा है, लेकिन उनकी सचाई सामने है। दरअसल सरकारी अमले का किसी समस्या से कोई सरोकार नहीं होता। वह मशीनी ढंग से बस टार्गेट हासिल करना अपना मकसद समझता है। उसका लक्ष्य सरकारी निर्देशों पर अमल करना या अदालत को संतुष्ट करना भर होता है। उसके पास इतनी फुर्सत नहीं कि वह अपने उन कार्यों की मॉनिटरिंग कर सके और सुनिश्चित कर सके कि उनके पीछे का मूल उद्देश्य पूरा हो पा रहा है या नहीं। भ्रष्टाचार के पीछे एक बड़ा कारण सरोकार की कमी ही है। कॉमनवेल्थ गेम्स को लेकर चल रहे निर्माण कार्य में करप्शन का मुद्दा अचानक सामने आया है। लेकिन वह करप्शन अचानक तो शुरू नहीं हुआ होगा। लेकिन इतने <ILTIMEX TYPE="D">दिनों</ILTIMEX> से उन पर कोई नजर नहीं रखी जा रही थी। दरअसल पूरे तंत्र में आपसी विश्वास, समन्वय और प्रतिबद्धता की भारी कमी है। हमारे सिस्टम का हर अंग व्यवस्था को अपने तरीके से देखता और उसका दोहन करना चाहता है। इसीलिए हर लेवल पर इतनी समस्याएं आ रही हैं और हर समस्या भ्रष्टाचार के एक नए नमूने की तरह दिखती है। इसलिए, बदलाव चाहिए तो हमें काम करने का अपना यह रवैया बदलना होगा।
</TEXT></DOC>