<?xml version="1.0" encoding="UTF-8" ?>
<DOC><TEXT>
पूनम पाण्डे कुश्ती में वर्ल्ड चैंपियन सुशील कुमार का चैटिंग का यह पहला अनुभव था। पूरा ध्यान और वक्त कुश्ती को देने की वजह से सुशील इंटरनेट जैसी चीजों के लिए वक्त नहीं निकाल पाते। लेकिन एनबीटी रीडर्स के साथ चैट कर सुशील बेहद खुश हैं। फेस बुक की जिम्मेदारी भाई की एनबीटी रीडर्स से बातचीत में अचानक सुशील कह उठे कि अरे यह तो फेसबुक जैसा कुछ है ना...। मेरा सोशल नेटवर्किंग साइट फेसबुक में अकाउंट है। लेकिन मैं कभी-कभी ही उसे देख पाता हूं। मेरा छोटा भाई ही उसे ऑपरेट करता है। ट्विटर पर आने की अभी मैंने सोची नहीं है। देखता हूं आगे क्या होता है। वैसे भी इंटरनेट के लिए मेरे पास वक्त नहीं है। दोस्तों से मैं फोन पर बात कर लेता हूं या फिर मिलकर। लेकिन मेरा कोई भी दोस्त मुझे प्रैक्टिस के वक्त डिस्टर्ब नहीं करता। लैंग्वेज की दिक्कत नहीं होती सुशील ने बताया कि विदेशी पहलवानों से बातचीत करने में भाषा की दिक्कत तो आती है, लेकिन थोड़ी बहुत इंग्लिश बोलकर काम चल जाता है। हम अपनी बात उनको समझा देते हैं और उनकी बात समझ लेते हैं। काफी बातें तो इशारों से ही समझ आ जाती हैं। वैसे विदेशी कोच टीम के साथ रहते हैं तो दिक्कत नहीं होती। डेनियल मेरे बहुत अच्छे दोस्त बन गए हैं। वह पहले कनाडा से खेलते थे अब नाइजीरिया टीम को कोचिंग देते हैं। उनसे दोस्ती करने में कभी भाषा बाधा नहीं बनी। जब बेसन के लड्डू से चलाया काम गेम्स विलेज की तैयारियों से बेहद खुश सुशील कहते हैं कि यहां खाने-पीने की भी बहुत अच्छी व्यवस्था की गई है। पेइचिंग ओलिंपिक में भी गेम्स विलेज अच्छा था हालांकि वहां कमरों में एसी नहीं था। पेइचिंग में खाने के इंतजाम नॉन वेजिटेरियन लोगों के लिए भले ही बहुत अच्छे थे लेकिन वहां मुझे काफी दिक्कत आई। मैं वेजिटेरियन हूं और हमारे ज्यादातर पहलवान वेजिटेरियन ही हैं। वहां वेजिटेरियन के नाम पर सिर्फ ब्रेड और दूध ही था। चावल में भी मीट डाला गया था जिससे वह भी नहीं खा सका। मैं घर से ढेर सारे बेसन के लड्डू ले गया था और वहां लड्डू, दूध और ब्रेड से ही काम चलाया। निराश न होने की मिली सीख सुशील कहते हैं कि पेइचिंग में मैंने हारने के बाद वापसी की। वह एक नया अनुभव था। तब मैंने सीखा कि कभी निराश नहीं होना चाहिए। अगर वहां मैं हारता नहीं तो चैंपियन बन जाता , यह दर्द अभी भी सालता है। मैं उसे दोहराना नहीं चाहता। कॉमनवेल्थ गेम्स से मुझे पूरी उम्मीद है। मैं सिर्फ जीतने के लिए खेलूंगा। सिक्युरिटी की चिंता नहीं वह कहते हैं कि किसी को सुरक्षा की चिंता करने की कोई जरूरत नहीं है। इंतजाम पूरे हैं और हर जगह ऐसे वाकये होते हैं। वैसे भी स्पोर्ट्स मैन को कोई कुछ नहीं कहता। हम पाकिस्तान में भी जाकर खेलते हैं और वहां के लोग भी यहां आते हैं। खिलाड़ी सब जगह सुरक्षित हैं और विदेशियों को भी डरने की कोई जरूरत नहीं है।
</TEXT></DOC>