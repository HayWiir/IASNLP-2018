<?xml version="1.0" encoding="UTF-8" ?>
<DOC><TEXT>
भारतीय क्रिकेट टीम के पूर्व कप्तान और सांसद मोहम्मद अजहरुद्दीन को अहसास होने लगा है कि पॉलिटिक्स की पिच पर बैटिंग करना वाकई कठिन है। उनका कहना है कि क्रिकेट की पिच पर बोलर, फील्डर और अंपायर सभी सामने रहते हैं, लेकिन राजनीतिक पिच पर तो बोलर और फील्डर अक्सर नजर नहीं आते, लिहाजा बल्लेबाज को काफी सूझबूझ के साथ बैटिंग करनी पड़ती है। वह कम से कम यह महसूस तो कर रहे हैं कि राजनीति कोई खेल नहीं है, बल्कि एक जिम्मेदारी है। लेकिन दूसरे कई खिलाड़ियों और फिल्म कलाकारों ने राजनीति को खेल से ज्यादा कुछ नहीं समझा है। <ILTIMEX TYPE="D">कुछ समय पहले</ILTIMEX> अमृतसर में अजहर के साथी क्रिकेटर और बीजेपी सांसद नवजोत सिंह सिद्धू की गुमशुदगी के पोस्टर शहर भर में कांग्रेसियों ने लगाए थे। उनका आरोप था कि सिद्धू अपने क्षेत्र में कभी दिखाई नहीं पड़ते। दिलचस्प तो यह है कि उससे पहले मुंबई में तत्कालीन कांग्रेसी सांसद और फिल्म अभिनेता गोविंदा के खिलाफ भी ऐसे ही पोस्टर लगाए गए थे। पिछली संसद में ऐसे जन प्रतिनिधियों ने संसदीय कार्यवाहियों में आमतौर पर रुचि नहीं ली। चर्चा और प्रश्न पूछने में उनकी अरुचि से अपने क्षेत्र के विकास के प्रति उनकी उदासीनता साफ झलकी। देश के कुछ प्रमुख एनजीओ और कुछ प्रबुद्ध नागरिकों के संगठन 'नैशनल सोशल वॉच कोलिशन' की रिपोर्ट 'गवर्नेंस ऐंड डिवेलपमेंट <ILTIMEX TYPE="D">2008-09</ILTIMEX> ' के मुताबिक <ILTIMEX TYPE="D">वर्ष 2007</ILTIMEX> में गोविंदा संसदीय कार्यवाहियों से पूरी तरह नदारद रहे। अभिनेता धर्मेंद्र की उपस्थिति 1.5 प्रतिशत रही और उन्होंने केवल एक सवाल पूछा। इसी तरह अभिनेता विनोद खन्ना की उपस्थिति 5.5 पर्सेंट और सिद्धू की 6 पर्सेंट रही। इनकी तुलना में ऐक्ट्रेस जयाप्रदा का प्रदर्शन थोड़ा बेहतर रहा, लेकिन रामपुर के जलमग्न ग्रामीण क्षेत्र में उनकी दुर्दशा देखकर समझ में आ गया कि एक सिलेब्रिटी और आम जनता के बीच कितनी बड़ी खाई मौजूद है। सिर्फ अपनी लोकप्रियता के बल पर चुनाव जीत लेना तो आसान है, लेकिन जमीन पर उतरकर जनता के सुख-दुख से जुड़ना बेहद कठिन। राजनीतिक दल ऐसी सिलेब्रिटीज को जीत दिलाकर संसद या विधानसभा में अपनी सीटें तो बढ़ा लेते हैं, मगर उन जन प्रतिनिधियों की उदासीनता का खमियाजा उस क्षेत्र को भुगतना पड़ता है। दुर्भाग्य यह है कि वोट देते <ILTIMEX TYPE="D">समय</ILTIMEX> जनता भी इस बात को ध्यान में नहीं रख पाती। हर किसी को जनतांत्रिक प्रक्रिया में शामिल होने का हक है पर इसकी सार्थकता तभी है जब इसकी जिम्मेदारी को भी समझा जाए। राजनीति में एक खास तरह की दृष्टि और क्षमता की दरकार होती है, जिसका प्रशिक्षण आम लोगों के बीच रह कर ही हासिल किया जा सकता है। आजादी के आंदोलन के दौरान समाज के हर तबके के लोग राजनीति में आए लेकिन उन्होंने महात्मा गांधी समेत अनेक नेताओं के साथ रहकर बाकायदा इसके सूत्र समझे और अपने को उसके अनुरूप ढाला। क्या राजनीतिक पार्टियां इस परंपरा को फिर से शुरू करेंगी? सिलेब्रिटीज ही क्यों, किसी भी नए व्यक्ति को सीधे सांसद या मंत्री बनाने से पहले उसके लिए म्यूनिसिपाल्टी या पंचायत जैसे स्थानीय निकायों के स्तर पर कार्य करना जरूरी होना चाहिए।
</TEXT></DOC>