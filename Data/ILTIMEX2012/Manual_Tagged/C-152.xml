<?xml version="1.0" encoding="UTF-8" ?>
<DOC><TEXT>
वरिष्ठ संवाददाता ॥ पहाड़गंज पहाड़गंज के तेल मंडी इलाके में एक बुजुर्ग महिला की घर के अंदर गला रेत कर हत्या कर दी गई। वारदात का खुलासा <ILTIMEX TYPE="D">शुक्रवार सुबह</ILTIMEX> उस वक्त हुआ , जब महिला का बेटा उन्हें जगाने के लिए उनके कमरे में गया। परिजनों का कहना है कि हत्या के साथ - साथ लूटपाट भी की गई है , जबकि पुलिस ने लूटपाट की बात से इनकार किया है। पुलिस को यह पारिवारिक विवाद और रंजिश का मामला लग रहा है और पुलिस का शक महिला के नजदीकी लोगों पर ही है। पुलिस इस मामले में कई लोगों से पूछताछ कर रही है। पुलिस सूत्रों के मुताबिक तेल मंडी में स्थित एक तीन मंजिला मकान में राम प्रसाद (70) और मुन्नी देवी (67) का परिवार रहता है। पहाड़गंज साइड से नई दिल्ली रेलवे स्टेशन में प्रवेश करने के लिए जो गेट नंबर 2 बना हुआ है , उसी के ठीक सामने सड़क के अपोजिट बनी एक संकरी गली है। उसी गली में यह मकान है। यह राम प्रसाद का अपना मकान है। राम प्रसाद और मुन्नी देवी के 6 बेटे और एक बेटी है। तीन बेटे अशोक , सतीश और मोहन इसी मकान के फर्स्ट , सेकंड और थर्ड फ्लोर पर रहते हैं। अन्य तीन बेटे रंजीत नगर , पटेल नगर और मयूर विहार में रहते हैं। अशोक प्रॉपर्टी का काम करता है , जबकि सतीश और मोहन इलेक्ट्रिशन हैं। पुलिस के मुताबिक <ILTIMEX TYPE="D">गुरुवार रात</ILTIMEX> मुन्नी देवी घर के फर्स्ट फ्लोर पर बने एक कमरे में सोई हुई थीं। इस कमरे के ठीक सामने एक और कमरा है , जिसमें उनका बेटा अशोक अपने परिवार के साथ रहता है। दोनों कमरों में जाने के अलग - अलग रास्ते हैं। राम प्रसाद थर्ड फ्लोर के कमरे में सो रहे थे। <ILTIMEX TYPE="D">रात 12:30 बजे</ILTIMEX> मुन्नी देवी को उनकी पोती ने पानी भी पिलाया था। उसके बाद वह सो गई थीं। <ILTIMEX TYPE="D">शुक्रवार सुबह 7:30 बजे</ILTIMEX> जब अशोक मां को उठाने के लिए उनके कमरे में गया , तो देखा कि अंदर मुन्नी देवी की लाश पड़ी थी। किसी नुकीली और धारदार चीज से गला रेत कर उनकी हत्या की गई थी। लाश के पास एक टूटी बोतल भी पड़ी हुई थी। माना जा रहा है कि शायद उसी से मुन्नी देवी का गला रेता गया। उनके कमरे का सामान भी अस्त व्यस्त पड़ा था। सूचना मिलते ही पुलिस मौके पर पहुंची। क्राइम टीम ने मौके से जरूरी सुराग जुटाए। पुलिस ने मुन्नी देवी के परिजनों और आसपास के लोगों से भी पूछताछ की। साथ ही पुलिस ने परिवार के लोगों के बैकग्राउंड के बारे में भी जानकारी जुटाई। उधर , मुन्नी देवी के बेटों ने इस वारदात के पीछे लूटपाट का मकसद बताया है। उनका कहना है कि मुन्नी देवी के कमरे में कुछ जूलरी भी रखी हुई थी , जो गायब है लेकिन पुलिस ने लूटपाट की बात से इनकार किया है। पुलिस पारिवारिक विवाद , प्रॉपर्टी डिस्प्यूट और आपसी रंजिश सहित कई पहलुओं से मामले की छानबीन कर रही है।
</TEXT></DOC>