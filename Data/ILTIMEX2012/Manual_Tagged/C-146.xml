<?xml version="1.0" encoding="UTF-8" ?>
<DOC><TEXT>
वरिष्ठ संवाददाता नई दिल्ली।। साउथ दिल्ली के आनंद लोक इलाके में रहने वाले पुश्किन चंद्रा और उसके दोस्त कुलदीप की <ILTIMEX TYPE="D">2004</ILTIMEX> में हुई हत्या के मामले में कोर्ट ने दोनों आरोपियों को दोषी करार देते हुए उम्रकैद की सजा सुनाई है। पुश्किन युनाइटेड नेशंस डिवेलपमेंट प्रोग्राम (यूएनडीपी) में कोऑर्डिनेटर थे। उनके पिता एक रिटायर्ड आईएएस अधिकारी हैं। पुश्किन के बारे में बताया गया है कि वह समलैंगिक थे। अदालत ने अपने फैसले में कहा कि किसी को भी इस बात का अधिकार नहीं है कि वह किसी की हत्या कर दे। कोर्ट ने इस मामले में सुरेश (बदला हुआ नाम) और मोती उर्फ मोहित को दोषी करार दिया। सुरेश एचआईवी पीड़ित है। सरकारी वकील देवेंद्र कुमार ने दोनों आरोपियों को फांसी की सजा देने की मांग की। लेकिन अदालत ने इस मामले को रेयरेस्ट ऑफ रेयर नहीं माना और दोनों को उम्रकैद दी। चोरी का सामान रखने के मामले में आरोपी बनाए गए परमवीर और जय किशोर को अदालत ने सबूतों के अभाव में बरी कर दिया। अडिशनल सेशन जज ए. के. कुहार ने अपने फैसले में कहा कि अभियोजन पक्ष बिना किसी संदेह के सुरेश और मोती के खिलाफ केस साबित करने में सफल रहा है। अदालत ने कहा कि यह हत्याकांड अत्यंत बर्बर है। बचाव पक्ष के वकील अमन सरीन ने कुछ फोटोग्राफ पेश किए जिसमें पुश्किन कुछ लड़कों के साथ अप्राकृतिक संबंधों में लिप्त दिखाया गया है। सजा पर बहस के दौरान सरीन ने दलील दी कि आरोपी गरीब हैं और उनकी लाइफस्टाइल पुश्किन से मेल नहीं खाती थी। इसके बावजूद पुश्किन उनकी कंपनी में था और पुश्किन की इन्हीं गतिविधियों के कारण ही दोनों ने ऐसा किया होगा। अदालत ने बचाव पक्ष की दलील पर कहा कि अगर ऐसा था, तो भी क्या आरोपियों को किसी को मारने का अधिकार था? अदालत ने दोनों आरोपियों को उम्रकैद दी और 3-3 हजार रुपये का जुर्माना भी लगाया। पुलिस के मुताबिक <ILTIMEX TYPE="D">14 अगस्त 2004</ILTIMEX> को डिफेंस कॉलोनी थाने में सूचना मिली कि आनंद लोक इलाके में हत्या हुई है। पुलिस मौके पर पहुंची और वहां से दो शव बरामद हुए। एक शव पुश्किन का था और दूरा उसके दोस्त कुलदीप का। पुश्किन के पिता के बयान के आधार पर पुलिस ने एफआईआर दर्ज की और मौके से कई फिंगरप्रिंट लिए। पुलिस को पता चला कि पुश्किन के एटीएम कार्ड, क्रेडिट कार्ड, लैपटॉप, म्यूजिक सिस्टम, कार और विदेशी सिक्के गायब हैं। मामले के जांच अधिकारी रणबीर सिंह और हरचरण वर्मा ने छानबीन शुरू की। छानबीन में पुश्किन के घर के नौकर हरेराम और उसके दोस्त जैकब के बयान लिए गए। छानबीन के आधार पर सुरेश को मध्य प्रदेश से और उसके साथी मोती को भारत-नेपाल सीमा से गिरफ्तार किया गया। इनकी निशानदेही पर तमाम चोरी के सामान बरामद किए गए। अदालत ने कहा कि अभियोजन पक्ष ने रेकॉर्ड में जो साक्ष्य पेश किए हैं वह आरोपियों को दोषी साबित करने के लिए पर्याप्त हैं। अदालत ने कहा कि अभियोजन पक्ष ने बिना किसी संदेह के केस को साबित किया है।
</TEXT></DOC>