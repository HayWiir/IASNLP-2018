<?xml version="1.0" encoding="UTF-8" ?>
<DOC><TEXT>
नई दिल्ली।। आय से अधिक संपत्ति रखने के मामले में सीबीआई उत्तर प्रदेश की मुख्यमंत्री मायावती पर शिकंजा कसती जा रही है। सीबीआई ने सुप्रीम कोर्ट में हलफनामा दाखिल कर कहा है कि उत्तर प्रदेश की मुख्यमंत्री मायावती के खिलाफ आय से अधिक संपत्ति के मामले को बंद नहीं किया जा सकता क्योंकि इस केस में जांच एजेंसी के पास उनके खिलाफ ठोस और विश्वसनीय सबूत हैं। मायावती ने सुप्रीम कोर्ट में दाखिल याचिका में कहा था कि आयकर विभाग ने उन्हें आय से अधिक संपत्ति के मामले में क्लीन चिट दे दी है। इसके बावजूद सीबीआई उन्हें परेशान कर रही है। इसके जवाब में सीबीआई ने सुप्रीम कोर्ट को बताया कि इस आदेश को आयकर अपीलीय न्यायाधिकरण (आईटीएटी) के समक्ष चुनौती दी गई है। हालांकि सीबीआई ने <ILTIMEX TYPE="D">23 अप्रैल</ILTIMEX> को सुप्रीम कोर्ट में कहा कि कि जांच एजेंसी आयकर अधिकारियों द्वारा पारित आदेश के मद्देनजर मायावती के खिलाफ मामले को बंद करने पर विचार करेगी। सीबीआई ने उनकी इन दलीलों का विरोध किया कि जांच एजेंसी मामले में आयकर आयुक्त की क्लीन चिट के बाद भी उन्हें प्रताडि़त कर रही हैं। सीबीआई ने शीर्ष अदालत को बताया कि इस मामले को साबित करने के लिए जांच एजेंसी के पास काफी मौखिक और दस्तावेजी सबूत हैं। सीबीआई ने कहा कि सीआईटी के आदेश के मद्देनजर मामले का स्वरूप किसी भी रूप में नहीं बदला है। केंद्रीय जांच एजेंसी ने सुप्रीम कोर्ट के आदेश के अनुसार आय से अधिक संपत्ति के मामले में जांच की और इस मामले में कभी भी अपने अधिकारक्षेत्र की सीमा का उल्लंघन नहीं किया। सीबीआई ने मायावती और उनके परिवार के सदस्यों के आय, खर्च और संपत्ति के मामले में सभी पहलुओं से जांच-पड़ताल की। सीबीआई ने सुप्रीम कोर्ट में दायर हलफनामे में कहा है कि मायावती के खिलाफ आय से अधिक संपत्ति रखने के मामले में मुकदमा चलाने के पर्याप्त सबूत है। सीबीआई ने उत्तर प्रदेश की मुख्यमंत्री के उन दावों का भी विरोध किया , जिसमें ताज कॉरिडोर मामले मंे की गई जांच का उल्लेख करते हुए उन्होंने अपने खिलाफ कार्रवाई करने के सीबीआई के अधिकार क्षेत्र पर भी सवाल उठाए थे। गौरतलब है कि ताज कॉरिडोर मामले में जांच एजेंसी ने मायावती को आरोपों से बरी कर दिया था। सीबीआई ने कहा कि आय से अधिक संपत्ति का मामला ताज कॉरिडोर मामले से बिल्कुल अलग है। हलफनामे के अनुसार सीबीआई की जांच आयकर विभाग की कार्रवाई से बिल्कुल अलग है। यह अदालत में दाखिल किए जा सकने वाले सबूतों पर आधारित है। जांच एजेंसी ने कहा कि मायावती ने एसपी सुप्रीमो मुलायम सिंह और आरजेडी प्रमुख लालू यादव की तुलना में अपने साथ भेदभाव का आरोप लगाया था। सीबीआई ने कहा कि उनकी इस दलील का कोई तर्कसंगत आधार नहीं है। सीबीआई ने कहा कि लालू और मुलायम के मामले का फैसला मायावती पर लागू नहीं होता क्योंकि मौजूदा मामला भ्रष्टाचार निरोधक अधिनियम के तहत फौजदारी मामला है। सीबीआई ने कहा कि मायावती के खिलाफ जुटाए गए सबूतों को निचली अदालत में रखा जाएगा।
</TEXT></DOC>