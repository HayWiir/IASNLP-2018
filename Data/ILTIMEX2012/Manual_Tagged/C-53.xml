<?xml version="1.0" encoding="UTF-8" ?>
<DOC><TEXT>
टी-20 वर्ल्ड कप में महेंद्र सिंह धोनी की टीम का बुरा हश्र देखकर घोर निराशा हुई है। सेमीफाइनल में पहुंचना तो दूर, सुपर-आठ मुकाबलों में ही जिस तरह टीम का पसीना छूट गया, उसे देखकर लगता ही नहीं है कि <ILTIMEX TYPE="D">तीन साल पहले</ILTIMEX> धोनी के धुरंधर क्रिकेट के इस सबसे छोटे फॉर्मेट में चैंपियन बने थे। इस शर्मनाक प्रदर्शन पर कप्तान धोनी फरमा रहे हैं कि इसकी एक बड़ी वजह आईपीएल पार्टियां थीं। इनमें शामिल होने के कारण खिलाड़ी बुरी तरह थके हुए थे और इस वर्ल्ड कप से पहले उन्हें थकान उतारने का मौका नहीं मिला। धोनी शायद भूले नहीं होंगे कि <ILTIMEX TYPE="D">पिछले साल</ILTIMEX> भी टी-20 वर्ल्ड कप में भारत के घटिया प्रदर्शन के लिए उन्होंने यही बात कही थी। इस बार उन्हें कोई नया बहाना खोजना चाहिए था। आईपीएल मैचों के कारण पैदा हुई थकान की जो दलील वह दे रहे हैं, उस टूर्नामेंट में कुमार संगकारा, महेला जयवर्धने, लासित मालिंगा, क्रिस गेल, जाक कालिस, शॉन टेट, माइकल हसी आदि ने भी शिरकत की थी। आईपीएल की <ILTIMEX TYPE="D">देर रात</ILTIMEX> पार्टियों में ये खिलाड़ी भी शामिल थे। पर इन खिलाडि़यों पर थकान का कोई असर नहीं दिखा। इसके उलट इनमें से ज्यादातर बढ़िया खेल दिखा रहे हैं। अच्छा होता अगर धोनी हार के वे कारण तलाशते, जो खुद उन पर लागू होते हैं। जैसे, सुपर-आठ के अहम मैचों में टॉस जीतकर उन्होंने फील्डिंग का फैसला लिया। क्या धोनी को यह आंकड़ा याद नहीं रहा कि हाल के आईपीएल में उन्हीं टीमों की जीत का प्रतिशत ज्यादा रहा है, जिन्होंने पहले बैटिंग की थी? ऑस्ट्रेलिया और वेस्ट इंडीज के खिलाफ टॉस जीतने के बाद पहले बल्लेबाजी चुनकर जीत की संभावना बढ़ाई जा सकती थी, पर वह ऐसे शानदार संयोग का फायदा उठाने में चूक कर गए। उन्होंने वेस्ट इंडीज की उछाल भरी तेज पिचों की जरूरत के मुताबिक फास्ट बालरों को मौका देने की बजाय ज्यादा रेगुलर स्पिनरों को खिलाया। धोनी को यह नजर क्यों नहीं आया कि वेस्ट इंडीज की ऐसी पिचों में हाई आर्म ऐक्शन से बोलिंग करने वाले बोलर्स ने बैट्समैनों को किस कदर छकाया है? खुद धोनी ने श्रीलंका के खिलाफ मैच में, जिस धीमे रन रेट से बैटिंग की, वह भी हार की एक वजह है। हैरानी है कि आईपीएल मुकाबलों में मालिंगा, पोलार्ड, ब्रावो या शॉन टेट की गेंदों पर ताबड़तोड़ चौके-छक्के जड़ने वाले हमारे बैट्समैन वर्ल्ड कप में इन्हीं बोलर्स के सामने पूरी तरह निस्तेज साबित हुए। टीवी चैनलों पर डुगडुगी बजाकर जिन खिलाड़ियों से लंका का डंका बजाने, अपना दमखम दिखलाने और साउथ अफ्रीका-ऑस्ट्रेलिया को पस्त करने की उम्मीद की जा रही थी, अचानक वह शोर इन शेरों के ढेर हो जाने की उद्घोषणाओं में बदल गया है। आईपीएल में चल जाएं और बाकी टूर्नामेंटों में धराशाई हो जाएं, तो ऐसी टीम क्रिकेट के सवा अरब प्रशंसकों के इस देश को शायद ही गवारा हो। इस हार से सबक लेते हुए बीसीसीआई, चयनकर्ताओं और खुद धोनी को ऐसी टीम चुननी होगी जो ऐसा घुटनाटेक प्रदर्शन करने की जगह प्रतिद्वंद्वी टीमों को कड़ी चुनौती देने में सक्षम हो।
</TEXT></DOC>