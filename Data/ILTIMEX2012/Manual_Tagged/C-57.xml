<?xml version="1.0" encoding="UTF-8" ?>
<DOC><TEXT>
आरटीआई ऐक्ट के निशाने पर आए लोग बौखलाहट में किस हद तक जाने को तैयार हैं, इसका अंदाजा महाराष्ट्र की दो दुखद घटनाओं से लगाया जा सकता है। <ILTIMEX TYPE="D">पिछले दिनों</ILTIMEX> इस राज्य में एक प्रमुख आरटीआई कार्यकर्ता दत्तात्रेय पाटिल की हत्या कर दी गई। पेशे से किसान दत्ता पाटिल ने आरटीआई ऐक्ट की मदद से करप्शन के कई मामलों का खुलासा किया था। <ILTIMEX TYPE="P">छह महीने</ILTIMEX> के अंदर महाराष्ट्र में यह ऐसा दूसरा वाकया है जिसमें आरटीआई कार्यकर्ताओं को सच जानने की कीमत अपनी जान देकर चुकानी पड़ी है। इससे पहले एक और आरटीआई कार्यकर्ता सतीश शेट्टी को इसलिए मार डाला गया था क्योंकि वह भी इस कानून के इस्तेमाल से प्रभावशाली नेताओं और नौकरशाहों के भ्रष्टाचार की पोल खोल रहे थे। पाटिल और शेट्टी के साथ जो कुछ हुआ, उससे देश में उन लोगों की स्थिति का भी पता चलता है जो देश और समाज के हित में इस कानून का इस्तेमाल करना चाहते हैं। <ILTIMEX TYPE="D">आज से पांच साल पहले</ILTIMEX> आरटीआई ऐक्ट लागू होने से यह उम्मीद जगी थी कि इससे निरंकुश प्रशासकों और राजनेताओं के व्यवहार पर कुछ लगाम लगेगी और करप्शन में कमी आएगी। कुछ हद तक ऐसा हुआ भी है। आरटीआई कार्यकर्ताओं ने इस कानून की मदद से कई सरकारी योजनाओं में व्याप्त धांधलियों का पर्दाफाश किया और राजनेताओं व नौकरशाहों की मिलीभगत को उजागर करते हुए उन योजनाओं का लाभ लोगों तक पहुंचाया है। नैशनल कैंपेन फॉर राइट टु इन्फॉमेर्शन ने <ILTIMEX TYPE="D">पिछले साल</ILTIMEX> एक स्टडी में पता लगाया था कि यह कानून लागू होने के <ILTIMEX TYPE="P">पहले ढाई साल</ILTIMEX> में ही विभिन्न मामलों की जानकारी के लिए ग्रामीण इलाकों में 4 लाख और शहरी इलाकों में करीब 16 लाख आवेदन दाखिल किए गए थे। साफ है कि देश में आरटीआई एक्ट की जानकारी और इसके उपयोग का दायरा बढ़ रहा है। लेकिन यह बात उन लोगों को खटक रही है जिनकी पोल खुलने और काली कमाई के रास्ते बंद होने का खतरा इस कानून ने पैदा कर दिया है। इधर के <ILTIMEX TYPE="D">सालों</ILTIMEX> में ब्यूरोक्रेसी, जुडिशरी और सेना तक ने अपने-अपने तर्कों से इस कानून के औचित्य पर सवाल उठाए हैं और सबने इसमें अपने लिए छूट की मांग की है। <ILTIMEX TYPE="D">पिछले दिनों</ILTIMEX> आरटीआई ऐक्ट में संशोधन का प्रस्ताव लाने से केंद्र सरकार की मंशा पर भी सवाल उठे थे। सरकारी विभागों का आम रवैया सूचना मांगने पर कोई तकनीकी समस्या बता देने का रहा है। जहां सूचना मांगने वाले अपनी मांग पर अड़े रहे, वहां निहित स्वार्थी तत्वों ने उन्हें धमकाने और मार डालने तक का रास्ता अपनाया है। आरटीआई कार्यकर्ताओं में भय पैदा करने वालों को देर-सबेर यह बात समझ में आ जानी चाहिए कि वे इतिहास की धारा के खिलाफ खड़े हैं और <ILTIMEX TYPE="D">एक न एक दिन</ILTIMEX> उनके गढ़ों और मठों का टूटना तय है। सरकार अगर खुद को उनसे अलग साबित करना चाहती है तो उसे न सिर्फ पाटिल और शेट्टी के हत्यारों को जल्द से जल्द पकड़ कर उनके सही अंजाम तक पहुंचाना चाहिए, बल्कि सूचना की मांग करने वाले सभी कार्यकर्ताओं और आम लोगों की सुरक्षा का पूरा प्रबंध करना चाहिए।
</TEXT></DOC>