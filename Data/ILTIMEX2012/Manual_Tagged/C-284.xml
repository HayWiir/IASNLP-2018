<?xml version="1.0" encoding="UTF-8" ?>
<DOC><TEXT>
मनीष अग्रवाल नई दिल्ली॥ कॉमनवेल्थ गेम्स का मस्कट शेरा <ILTIMEX TYPE="D">8 अक्टूबर</ILTIMEX> से शुरू होने वाली रामलीलाओं में इस कदर सुपरहिट होने जा रहा है कि एक लीला में तो शेरा के मुंह को ही प्रवेश द्वार बनाया जा रहा है। कई लीलाओं में शेरा बच्चों को टॉफी और मिठाई बांटता भी नजर आएगा। इसके अलावा एक लीला के मेन गेट को जोधपुर महल जैसा बनाया जा रहा है तो एक में रोमानिया के विक्टोरिया पैलेस को मुख्य प्रवेश द्वार का रूप दिया जा रहा है। अधिकतर लीलाओं में शेरा को महत्व मिला है। लाल किला मैदान में होने वाली लव-कुश रामलीला के मुख्य प्रवेश द्वार को इस बार शेरा के मुंह का रूप दिया जा रहा है। लीला कमिटी के सचिव अर्जुन कुमार ने बताया कि लीला के चारों ओर शेरा के होर्डिंग लगाए जाएंगे जिसमें शेरा वेलकम करता नजर आएगा। विदेशी मेहमानों के लिए लीला में अलग से एसी हॉल बनवाया जा रहा है। लाल किला मैदान में ही होने वाली एक और नवश्री धार्मिक लीला में शेरा का अहम रोल होगा। लीला के प्रचार मंत्री राहुल ने बताया कि यहां पंडाल को राजस्थानी लुक दिया जा रहा है। पूर्वी दिल्ली के सीबीडी ग्राउंड में होने वाली श्री बालाजी रामलीला कमिटी के मंत्री भगवत रुस्तगी ने बताया कि उनकी लीला में शेरा को विशेष दर्जा तो दिया ही जा रहा है साथ ही लीला के मेन गेट को जोधपुर महल की तर्ज पर बनाया जा रहा है। लीला के दौरान राजस्थानी नृत्य भी होगा और कठपुतली भी नाचती दिखाई देंगी। जगह-जगह शेरा को अलग-अलग अंदाज में पेश किया जाएगा। सेट को बनाने के लिए मुंबई से कारीगरों को बुलाया गया है। मंच को अद्भुत बनाया जा रहा है। आईपी एक्सटेंशन की रामलीला के अध्यक्ष सुरेश बिंदल ने बताया कि लीला के मेन गेट को रोमानिया के विक्टोरिया पैलेस जैसा बनाया जा रहा है। इसमें बस फर्क इतना है कि इसमें कुछ इंडियन लुक भी नजर आएगा। मंच भी आकर्षक होगा और इसके सेट <ILTIMEX TYPE="F">प्रतिदिन</ILTIMEX> मंचित होने वाले दृश्यों के अनुरूप बदले जाएंगे। शालीमार बाग रामलीला कमिटी के प्रधान सुरेश गुप्ता ने बताया कि उनकी लीला में मुख्य प्रवेश द्वार को दिल्ली के अक्षरधाम मंदिर जैसा बनाया जा रहा है। लीला के हर गेट पर शेरा दर्शकों का स्वागत करेगा और अतिथि देवों भव लिखे होर्डिंग लगाए जाएंगे। पीतमपुरा की श्रीराम-लखन धार्मिक लीला कमिटी के कोषाध्यक्ष सुरेंद्र गुप्ता ने बताया कि लीला मंच के दोनों ओर शेरा के होर्डिंग तो होंगे ही साथ ही कॉमनवेल्थ खेलों में भाग लेने वाले फेमस खिलाडि़यों के कटआउट भी लगाए जाएंगे। मंच के बीचों बीच एक ग्लोब लगाया जाएगा उसमें तिरंगा होगा और दोनों ओर इंडिया गेट एवं कुतुब मीनार बनाए जाएंगे। पीतमपुरा पीयू ब्लॉक रामलीला कमिटी के प्रधान कृष्ण बासिया बताते हैं कि लीला के आधे मंच पर ही हम खिलाडि़यों के कटआउट लगाएंगे जबकि मंच को जवाहर लाल नेहरू स्टेडियम का रूप तो दिया ही जा रहा है। इनके अलावा भी अधिकतर लीलाओं ने कॉमनवेल्थ खेलों के रंग में रंगने की भरपूर तैयारियां की हैं।
</TEXT></DOC>