<?xml version="1.0" encoding="UTF-8" ?>
<DOC><TEXT>
कानपुर।। अगले सेमेस्टर में प्रवेश से रोके गए आईआईटी कानपुर के 38 छात्र गांधीगीरी पर उतर आए हैं। अब वह संस्थान के दूसरे छात्रों को अपने आंदोलन में शामिल कर इसे व्यापक रूप देने की रणनीति बना रहे हैं। उधर आईआईटी कानपुर के निदेशक गोविंद ढाणे ने कहा कि शैक्षिक रेकॉर्ड ठीक न होने से जिन 38 छात्रों को अगले सेमेस्टर में प्रवेश से वंचित किया गया था, उन्हें अगली सीनेट की मीटिंग में अधिकारियों के सामने अपनी खराब परफार्मेंस के कारण रखने का मौका दिया जाएगा। अगर छात्रों द्वारा बताए गए कारणों से सीनेट संतुष्ट हो जाती है तो उन्हें अगले सेमेस्टर में एडमिशन ही नहीं मिलेगा, बल्कि हॉस्टल भी मिल जाएगा। गौरतलब है कि 24 अंडर ग्रेजुएट्स और 14 पोस्ट ग्रेजुएट छात्रों को हॉस्टल खाली करने के लिए कहा गया था। आईआईटी में अगले सेमेस्टर में प्रवेश से वंचित छात्रों ने अपने आंदोलन को नई दिशा देने के लिए आईआईटी जुनटा नाम से संगठन बनाया है। छात्रों का दावा है कि उन्होंने अपने करियर से हो रहे खिलवाड़ की शिकायत कई सांसदों से भी की है। संसद के बजट सत्र में ये मुद्दा उठाया जाएगा। <ILTIMEX TYPE="D">बुधवार रात</ILTIMEX> पीड़ित छात्रों ने आईआईटी के मेन गेट पर मोमबत्तियां लेकर जुलूस निकाला। छात्रों का कहना है कि आईआईटी प्रशासन के अनुसार केवल 38 छात्रों को अगले सेमेस्टर में प्रवेश से रोका गया है, जबकि हकीकत में ऐसे छात्रों की संख्या करीब 40 है। बहुत से छात्र ऐसे हैं, जिन्हें एक सेमेस्टर के बाद ही दूसरे सेमेस्टर में एडमिशन लेने से रोका गया था। छात्रों का आरोप है कि आईआईटी कानपुर में पढ़ाई का कोई माहौल नहीं रह गया है। <ILTIMEX TYPE="F">हर साल</ILTIMEX> संस्थान में 600 छात्र प्रवेश लेते हैं। इस बार 125 छात्रों को अगले सेमेस्टर में प्रवेश लेने से रोक दिया गया, जिसमें से 85 छात्र सीनेट में अपील कर अगले सेमेस्टर में प्रवेश पा गए, जबकि 40 छात्रों को प्रवेश लेने से रोक दिया गया। छात्रों का आरोप है कि आईआईटी प्रशासन <ILTIMEX TYPE="P">साल भर</ILTIMEX> कॉन्फ्रेंस कराने और नए-नए प्रोजेक्ट लाने में बिजी रहता है। उसे यह नही मालूम कि पढ़ाई कैसी हो रही है। <ILTIMEX TYPE="P">पिछले चार सालों</ILTIMEX> में आईआईटी कानपुर के आठ स्टूडेंट्स ने मानसिक दबाव में खुदकुशी कर ली। वहीं आईआईटी प्रशासन का कहना है कि <ILTIMEX TYPE="D">जनवरी</ILTIMEX> से अगले सेमेस्टर की शुरुआत होती है। <ILTIMEX TYPE="D">इस साल दिसंबर</ILTIMEX> में सेमेस्टर खत्म हुआ तो अंडर ग्रेजुएट परीक्षाओं में 58 तथा पोस्ट ग्रेजुएट एग्जाम में 60 छात्रों को विभिन्न कारणों से बैठने की अनुमति नहीं मिल पाई। कुछ छात्र बीमारी, कुछ पारिवारिक समस्याओं और कुछ स्टूडेंट्स कारण बताए बिना कक्षाओं से गैरहाजिर रहने के चलते परीक्षा में नहीं बैठ पाए। प्रशासन का कहना है कि आईआईटी की सीनेट कमेटी की <ILTIMEX TYPE="D">4 जनवरी</ILTIMEX> को हुई बैठक में 118 छात्रों को बुलाया गया था। इसमें सभी को अपना पक्ष रखने को कहा गया। इसमें से करीब 80 छात्रों के परीक्षा में न बैठने के कारणों को आईआईटी की सीनेट ने मान लिया और उन्हें अगले सेमेस्टर में प्रवेश की इजाजत दे दी।
</TEXT></DOC>