<?xml version="1.0" encoding="UTF-8" ?>
<DOC><TEXT>
नरसिंह राव के जमाने में न जाने किस मजबूरी में शुरू की गई भारत की लुक ईस्ट पॉलिसी अब ठोस आर्थिक और रणनीतिक रूप लेने लगी है। प्रधानमंत्री मनमोहन सिंह की जापान, मलयेशिया और विएतनाम यात्रा में कुछ ऐसी उपलब्धियां इस नीति के खाते में गई हैं, जिनका प्रभाव <ILTIMEX TYPE="D">आने वाले दशकों</ILTIMEX> में देखने को मिलेगा। खासकर जापान के साथ प्रधानमंत्री ने आर्थिक भागीदारी के जिस समझौते पर दस्तखत किया है, वह <ILTIMEX TYPE="P">पिछले चार सालों</ILTIMEX> में चली बातचीत का अनूठा परिणाम है। ध्यान रहे, चीन और अमेरिका के साथ कहीं ज्यादा बड़ी आर्थिक साझेदारी के बावजूद जापान का इन दोनों ही देशों के साथ ऐसा कोई समझौता नहीं है। इसमें कोई शक नहीं कि इस समझौते में कुछ भूमिका चीन और जापान के बीच फिलहाल जारी टकरावों की भी है। पूर्वी चीन सागर के एक विवादित द्वीप को लेकर चले कूटनीतिक विवाद का अंत इस रूप में हुआ कि चीन ने जापान को रेयर अर्थ धातुओं की आपूर्ति ठप कर दी। जापान को इलेक्ट्रॉनिक्स इंडस्ट्री में अपनी हैसियत बनाए रखने के लिए इन धातुओं की सख्त जरूरत है और इनके लिए वह एशिया में चीन के बाद भारत से ही कुछ उम्मीद कर सकता है। लेकिन भारत, जापान और आसियान के बढ़ते रिश्तों का एक रणनीतिक पक्ष भी है। चीनी कम्युनिस्ट पार्टी के मुखपत्र पीपल्स डेली में उसके संपादक के नाम से प्रकाशित एक लेख में साफ कहा गया है कि भारत की लुक ईस्ट पॉलिसी कुछ और नहीं, सिर्फ चीन की घेरेबंदी करने की रणनीति है। इसके लिए उन्होंने चीन से सीधी दुश्मनी रखने वाले तीन देशों जापान, भारत और विएतनाम के बीच बढ़ती दोस्ती को खास तौर पर चिह्नित किया है और कहा है कि भारत अगर विएतनाम में बंदरगाह बनाने की तरफ बढ़ता है तो इससे घेरेबंदी की पुष्टि हो जाएगी। पीपल्स डेली का यह विश्लेषण विचित्र है, क्योंकि <ILTIMEX TYPE="P">1990 के दशक के मध्य से लेकर अब तक</ILTIMEX> लुक ईस्ट पॉलिसी का उद्देश्य पश्चिमी बाजारों पर भारत की निर्भरता कम करने का ही रहा है। <ILTIMEX TYPE="D">आज</ILTIMEX> भी एक आम भारतीय के जेहन में जापान, मलयेशिया, इंडोनेशिया आदि से रिश्ते सुधरने का एक ही मतलब है कि इससे यहां का कुछ सामान इन देशों में बिकने जाएगा, खासकर जापान की मदद से यहां का इन्फ्रास्ट्रक्चर सुधर सकेगा, और पढ़े-लिखे भारतीय नौजवानों के लिए अमेरिका-यूरोप के दरवाजे बंद होने पर भी उनके सामने विदेशी नौकरियों का अकाल नहीं पैदा होगा। ये सारे पहलू भूल कर चीन भारत के पूर्वी राजनय में अपनी घेरेबंदी की साजिश ही देख पा रहा है तो इसे उसका आत्मभय समझा जाना चाहिए। हिंद महासागर में म्यांमार, बांग्लादेश, श्रीलंका और पाकिस्तान में बनाए गए उसके बंदरगाहों की श्रृंखला कुछ रणनीति मर्मज्ञों को भारत के लिए फांसी के फंदे जैसी नजर आती है, लेकिन भारत की ओर से ऐसी कोई आधिकारिक प्रतिक्रिया कभी नहीं जारी की गई। आशा है, <ILTIMEX TYPE="P">आने वाले दिनों</ILTIMEX> में इस तरह की गलतफहमियों की गुंजाइश खत्म होगी और भारत की लुक ईस्ट पॉलिसी को <ILTIMEX TYPE="D">इक्कीसवीं सदी</ILTIMEX> में एशिया के उदय के एक हिस्से की तरह देखा जाएगा।
</TEXT></DOC>