<?xml version="1.0" encoding="UTF-8" ?>
<DOC><TEXT>
भूपेंद्र नई दिल्ली।। प्राइवेट स्कूलों में अपने बच्चों को पढ़ा रहे पैरंट्स को फीस बढ़ोतरी का करंट झेलने के लिए तैयार हो जाना चाहिए। स्कूलों की मैनेजिंग कमिटी ने अपनी-अपनी जरूरतों के हिसाब से बढ़ी फीस का फॉर्म्युला तय कर लिया है। स्कूलों की फीस कम से कम 10 पर्सेंट तो बढ़ ही रही है। स्कूलों की रेपुटेशन के हिसाब से यह बढ़ोतरी 25 पर्सेंट और इससे ज्यादा भी हो सकती है। <ILTIMEX TYPE="D">अप्रैल</ILTIMEX> में पैरंट्स को जो फीस स्लिप मिलेगी, उसमें बढ़ी हुई फीस भी शामिल होगी। जहां कुछ स्कूल ट्यूशन फीस में बढ़ोतरी कर रहे हैं, तो वहीं कुछ ओवरऑल फीस पर फॉर्म्युला लागू कर रहे हैं। स्कूलों ने अपनी मैनेजिंग कमिटी के फॉर्म्युले को शिक्षा निदेशालय के पास जानकारी के लिए भी भेजना शुरू कर दिया है। स्कूलों के प्रिंसिपलों का तर्क है कि डीए में बढ़ोतरी हो गई है और स्कूलों का बजट माइनस में जा रहा है। ऐसे में अगर फीस नहीं बढ़ाई तो टीचर्स को सैलरी देना मुश्किल हो जाएगा। वहीं पैरंट्स का कहना है कि महंगाई के इस दौर में जहां सरकार ने आम जनता पर इतना बोझ डाल दिया है, ऐसे में स्कूलों की फीस बढ़ोतरी से काफी मुश्किलें पैदा होंगी। ज्ञान भारती स्कूल, साकेत के प्रिंसिपल आर. सी. शेखर का कहना है कि नए सेशन के साथ फीस में 10 पर्सेंट तक की बढ़ोतरी की जा सकती है। स्कूल इसी फॉर्म्युले को अपना रहा है। एपीजे स्कूल, पीतमपुरा के प्रिंसिपल डी. के. बेदी के मुताबिक, फीस में 9.5 पर्सेंट की बढ़ोतरी होगी और ट्यूशन फीस पर यह बढ़ोतरी लागू होगी। वहीं, एयरफोर्स बाल भारती स्कूल, लोधी रोड ने 10 से 25 पर्सेंट तक की बढ़ोतरी का प्रपोजल तय किया है। जानकारी के मुताबिक, एयरफोर्स ऑफिसर के बच्चों की फीस में 10 पर्सेंट का इजाफा होगा, जबकि बाकी पैरंट्स को 25 पर्सेंट तक की बढ़ोतरी सहनी होगी। एमिटी इंटरनैशनल स्कूल, साकेत की प्रिंसिपल भारती शर्मा के मुताबिक, फीस में 10 से 12 पर्सेंट तक की बढ़ोतरी होगी। डीपीएस आरकेपुरम स्कूल के प्रिंसिपल डॉ. डी. आर. सैनी ने बताया कि <ILTIMEX TYPE="D">1 अप्रैल</ILTIMEX> को स्कूल की मैनेजिंग कमिटी की मीटिंग हो रही है। इसमें फीस बढ़ोतरी पर फैसला होगा। कई स्कूलों में यह बढ़ोतरी 30 पर्सेंट तक भी जा रही है। स्कूल अभी इसका खुलासा करने से बच रहे हैं। अधिकतर स्कूल यह तर्क दे रहे हैं कि खर्चे पूरे करने के लिए फीस बढ़ाई जानी जरूरी है। अब यह तय हो गया है कि पैरंट्स को बढ़ी फीस व ट्रांसपोर्ट चार्ज का करंट भी झेलना पड़ेगा। खास बात यह है कि कई स्कूलों ने ट्रांसपोर्ट चार्ज तो <ILTIMEX TYPE="D">जनवरी</ILTIMEX> से ही बढ़ा दिए हैं। ऑल इंडिया पैरंट्स असोसिएशन के प्रेजिडेंट अशोक अग्रवाल का कहना है कि उनके पास रोजाना पैरंट्स के फोन आ रहे हैं, जो फीस बढ़ोतरी को लेकर परेशान हैं। उनका कहना है कि स्कूल 20 से 30 पर्सेंट तक फीस बढ़ोतरी कर रहे हैं और इस मसले पर जल्द ही पैरंट्स की मीटिंग बुलाई जा रही है, ताकि आगे की रणनीति तय की जा सके।
</TEXT></DOC>