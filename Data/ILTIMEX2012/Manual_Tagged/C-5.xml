<?xml version="1.0" encoding="UTF-8" ?>
<DOC><TEXT>
नई दिल्ली।। केंद्र ने सुप्रीम कोर्ट को बताया है कि उसने देश में चल रहीं डीम्ड यूनिवर्सिटियों में से 44 की मान्यता समाप्त करने का फैसला किया है। इन यूनिवर्सिटियों पर आरोप है कि वे शैक्षिक संस्थाओं के बजाय पारिवारिक जागीर के रूप में काम कर रहे हैं। बहरहाल केंद्र ने अपने ऐफिडेविट में कहा कि 13 राज्यों में स्थित इन यूनिवर्सिटियों के कॉलेजों में पढ़ने वाले करीब दो लाख विद्यार्थियों के भविष्य को अंधकारमय होने से बचाने के लिए उन्हें मूल यूनिवर्सिटी से मान्यता प्राप्त कॉलेजों में फिर से पढ़ने जाने की अनुमति होगी। कोर्ट में यह ऐफिडेविट मानव संसाधन विकास मंत्रालय ने पेश किया है। मंत्रालय ने कहा कि सरकार ने उच्च अधिकार प्राप्त पी. एन. टंडन समिति की सिफारिशों को स्वीकार कर लिया है और इस समस्या से निपटने के लिए सुझाव देने के लिए स्पेशल टास्क फोर्स गठित करने का फैसला किया है। ऐफिडेविट के अनुसार, समिति को डीम्ड विश्वविद्यालय की मान्यता प्राप्त कुछ संस्थानों की कार्यप्रणाली में कई गड़बड़ियों की जानकारी प्राप्त हुई। इनके मैनेजमेंट बोर्ड की संरचना भी बेढंगी थी क्योंकि इनके कामकाज पर नियंत्रण पेशेवर शिक्षाविदों की बजाय परिवार के लोगों का था। केंद्र के अनुसार नियमों का उल्लंघन करने वाली 44 डीम्ड यूनिवर्सिटियों में से अधिकतर पोस्ट ग्रैजुएट और अंडरग्रैजुएट कोर्स चला रहे थे। सिलेबस ढीले थे और इनके नाम भी भ्रमित करने वाले थे। इसके अलावा दाखिला क्षमता से कही अधिक और गलत तरीके से विद्यार्थियों को प्रवेश दिया गया था। डीम्ड यूनिवर्सिटी का दर्जा खोने वाले संस्थान ये हैं : क्राइस्ट कॉलेज (बेंगलुरु), विगनंन फाउंडेशन फॉर साइंस (आंध्र), लिंगयाज यूनिवर्सिटी (फरीदाबाद), सेंट पीटर्स इंस्टिट्यूट ऑफ हायर एजुकेशन (चेन्नै), नूरुल इस्लाम सेंटर फॉर हायर एजुकेशन (कन्याकुमारी), जेपी इंस्टिट्यूट ऑफ इन्फर्मेशन टेक्नॉलजी (नोएडा), सोहोभित इंस्टिट्यूट ऑफ इंजीनियरिंग (मेरठ), सुमनदीप विद्यापीठ (वड़ोदरा), श्री देवराज अर्स अकैडमी ऑफ हायर एजुकेशन (कोलार), येनिपोया यूनिवर्सिटी (मेंगलुरु), बीएलडीई यूनिवर्सिटी (बीजापुर), कृष्णा इंस्टिट्यूट ऑफ मेडिकल साइंसेज (सतारा), डी. वाई. पाटिल मेडिकल कॉलेज (कोल्हापुर), मीनाक्षी अकैडमी ऑफ हायर एजुकेशन (चेन्नै), छेत्तिनाड अकैडमी ऑफ रिसर्च (कांचीपुरम), एचआईएचटी यूनिवर्सिटी (देहरादून), संतोष यूनिवर्सिटी (गाजियाबाद), महर्षि मार्कंडेश्वर यूनिवर्सिटी (अंबाला), मानव रचना इंटरनैशनल यूनिवर्सिटी (फरीदाबाद), श्री सिद्धार्थ अकैडमी ऑफ हायर एजुकेशन (टुमकुर), जैन यूनिवर्सिटी (बेंगलुरु), तिलक महाराष्ट्र विद्यापीठ (पुणे), शिक्षा अनुसंधा (भुवनेश्वर), जनार्दन राय नागर (उदयपुर), इंस्टिट्यूट ऑफ अडवांस्ड स्टडीज इन एजुकेशन ऑफ गांधी विद्या मंदिर (सरदारशहर), मोदी इंस्टिट्यूट ऑफ टेक्नॉलजी (सीकर, डॉ. एमजीआर एजुकेशनल एंड रिसर्च (चेन्नै), सविता इंस्टिट्यूट ऑफ मेडिकल एंड टेक्निकल साइंसेज (चेन्नै), कलासलिंगम अकैडमी ऑफ रिसर्च एंड एजुकेशन (विरधूनगर), पेरियार मनियाम्मई इंस्टिट्यूट ऑफ साइंस एंड टेक्नॉलजी (तंजावुर), अकैडमी ऑफ मैरिटाइम एजुकेशन एंड ट्रेनिंग (चेन्नै, वेल्स इंस्टिट्यूट ऑफ साइंस (चेन्नै), करपागम अकैडमी ऑफ हायर एजुकेशन (कोयंबटूर, वेल टेक रंगराजा डॉ. शगुंतल आरएंडडी इंस्टिट्यूट ऑफ साइंस (चेन्नै, गुरुकुल कांगड़ी (हरिद्वार), ग्राफिक एरा यूनिवर्सिटी (देहरादून), नेहरू ग्राम भारती विश्वविद्यालय (इलाहाबाद, श्री बालाजी विद्यापीठ (पुडुचेरी), विनायक मिशंस रिसर्च फाउंडेशन, (सलेम), भारत इंस्टिट्यूट ऑफ हायर एजुकेशन (चेन्नै), पोन्नैया रामजयम इंस्टिट्यूट ऑफ साइंस (तंजावुर), नव नालंदा महावीर (नालंदा), राजीव गांधी नैशनल इंस्टिट्यूट ऑफ यूथ डिवेलपमेंट (श्रीपेरंबदूर), नैशनल म्यूजियम इंस्टिट्यूट ऑफ हिस्ट्री ऑफ आर्ट कंजर्वेशन एंड म्यूजिकॉलजी, (जनपथ, नई दिल्ली)
</TEXT></DOC>