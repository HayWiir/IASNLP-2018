<?xml version="1.0" encoding="UTF-8" ?>
<DOC><TEXT>
नगर संवाददाता नई दिल्ली।। चेक के जरिए फर्जीवाड़ा करके बैंकों को 2 करोड़ से ज्यादा का चूना लगा चुके दो आरोपियों को पुलिस ने गिरफ्तार कर लिया है। उनकी पहचान संजीव कुमार वर्मा और मुकेश कुमार के रूप में हुई है। इनका तीसरा साथी नीरज चौहान अभी फरार है, जिसकी तलाश जारी है। संजीव गिरोह का लीडर और फर्जीवाड़े का मास्टरमाइंड था, जबकि मुकेश कमला नगर स्थित केनरा बैंक में क्लर्क था। इनके पास से पुलिस ने 4 लाख 68 हजार रुपये कैश, दो कारें, एक कंप्यूटर, एक पेन ड्राइव, मोबाइल और करीब एक करोड़ की प्रॉपर्टी से जुड़े दस्तावेज भी बरामद किए हैं। इन दोनों की गिरफ्तारी से पुलिस ने फर्जीवाड़े के दो मामले सुलझाने का दावा किया है। इनमें से पहले मामले में वसंत कुंज स्थित केनरा बैंक की ब्रांच से नैशनल बुक ट्रस्ट के अकाउंट से 67 लाख रुपये निकाले गए थे, जबकि दूसरे मामले में केनरा बैंक की चंडीगढ़ ब्रांच से स्वराज माजदा के अकाउंट से 1 करोड़ 31 लाख रुपये निकाले गए थे। डीसीपी (साउथ डिस्ट्रिक्ट) एच.जी.एस. धालीवाल के मुताबिक, <ILTIMEX TYPE="D">पिछले साल 31 जुलाई</ILTIMEX> को वसंत कुंज स्थित केनरा बैंक के मैनेजर ने वसंत कुंज (नॉर्थ) थाने में इस फर्जीवाड़े के संबंध में एक शिकायत दर्ज करवाई थी। उनकी ब्रांच में नैशनल बुक ट्रस्ट का सेविंग अकाउंट था। बैंक ने इस अकाउंट पर कुछ चेक लीव्स जारी किए थे, लेकिन प्रोसेसिंग के वक्त पता चला कि उनमें से 14 चेक पहले ही कैश करवाए जा चुके हैं। ये 14 चेक एक्सप्रेस बिल्डिंग स्थित स्टैंडर्ड चार्टर्ड बैंक, प्रीत विहार स्थित आईडीबीआई बैंक और लाजपत नगर स्थित एक्सिस बैंक में मेसर्स कोर्बी असोसिएट्स, मेसर्स इनोवेशन प्लांट और मेसर्स एजीस मार्केटिंग के नाम पर प्रेजेंट किए गए थे और उनमें प्रोप्राइटर की पहचान नोएडा सेक्टर-18 निवासी राज कुमार के रूप में बताई गई थी। लंबी जांच के बाद पुलिस ने दोनों आरोपियों की पहचान कर उन्हें गिरफ्तार कर लिया। पूछताछ में पता चला कि मुकेश केनरा बैंक के उन कॉरपोरेट अकाउंट्स के बारे में तमाम जानकारियां संजीव और नीरज को मुहैया करवाता था, जिनमें मोटी रकम जमा रहती थी। वह इन अकाउंट होल्डर्स द्वारा जारी किए गए उन चेकों के सीरियल नंबर और चेक लीव्स के सैंपल भी अपने साथियों को मुहैया करवा देता था, जिन्हें <ILTIMEX TYPE="D">कुछ समय बाद</ILTIMEX> प्रेजेंट किया जाना होता था। संजीव और नीरज मिलकर फर्जी दस्तावेजों के जरिए उस संस्थान के नाम पर एक फजीर् बैंक अकाउंट खुलवा लेते थे, जिस संस्थान के नाम पर ये चेक जारी होते थे। अकाउंट खोलने के लिए ये लोग किसी अच्छी सी जगह पर एक ऑफिस प्लेस किराए पर लेकर उसे कंपनी के ऑफिस एड्रेस के रूप में दिखाते थे और फिर मुकेश द्वारा बताई गई जानकारी के आधार पर फर्जी चेक बनाकर उन्हें उस अकाउंट में डाल देते थे। चेक के कैश हो जाने पर ये लोग अलग-अलग एटीएम सेंटरों पर जाकर रकम निकाल लेते थे। ये लोग केनरा बैंक के बजाय दूसरे बैंकों में अकाउंट खुलवाते थे, क्योंकि केनरा बैंक में अकाउंट खोलने पर इनके गोरखधंधे का पर्दाफाश हो जाता।
</TEXT></DOC>