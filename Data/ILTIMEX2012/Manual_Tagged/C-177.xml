<?xml version="1.0" encoding="UTF-8" ?>
<DOC><TEXT>
उच्च न्यायपालिका को पारदर्शी बनाने का मामला अपने सबसे दिलचस्प दौर में पहुंच गया है। दिल्ली हाई कोर्ट की तीन जजों वाली फुल बेंच ने यह फैसला सुना दिया है कि भारत के मुख्य न्यायाधीश (सीजेआई) भी अपने फैसलों की प्रोसीडिंग को छोड़कर बाकी सभी मामलों में सूचना के अधिकार के दायरे में आते हैं। इससे पहले ठीक यही फैसला इसी हाई कोर्ट की एक न्यायाधीश वाली एक बेंच ने सुनाया था, जिसके खिलाफ सीजेआई की तरफ से अपील दायर की गई थी। इस फैसले के खिलाफ सीजेआई सुप्रीम कोर्ट में अपील कर सकते हैं, बल्कि उनकी तरफ से यह प्रक्रिया शुरू भी की जा चुकी है। क्या कोई न्यायाधीश अपने हितों से जुड़े मुकदमे की सुनवाई कर सकता है? यह न्यायशास्त्र की कोई अमूर्त समस्या नहीं है। <ILTIMEX TYPE="P">पिछले कुछ वर्षों</ILTIMEX> में सीजेआई के स्तर पर हुए कई फैसलों, आदेशों और व्याख्याओं पर उंगलियां उठी हैं, जिनमें से कुछ का संबंध निहित स्वार्थों से जुड़ा होने का भी शक जताया गया है। चीफ जस्टिस (रिटा.) ए. के. सभरवाल के कुछ फैसलों से जुड़े विवाद तो <ILTIMEX TYPE="D">आज</ILTIMEX> तक थमने का नाम नहीं ले रहे हैं। इस सिलसिले में सबसे नया मसला चंडीगढ़ हाई कोर्ट की न्यायाधीश निर्मल यादव का है, जिनके खिलाफ अपनी तहकीकात बंद करते हुए सीबीआई ने यह लिखित टिप्पणी की है कि वह इस मामले को इसलिए बंद नहीं कर रही है कि उसके पास संबंधित न्यायाधीश के खिलाफ पर्याप्त सबूत नहीं हैं, बल्कि ऐसा वह इसलिए कर रही है क्योंकि भारत के मुख्य न्यायाधीश और लॉ मिनिस्ट्री के मार्फत भारत सरकार उसे इस मामले को आगे बढ़ाने की इजाजत नहीं दे रहे हैं। इसलिए सुप्रीम कोर्ट पहुंचने के बाद मौजूदा फैसले को खारिज करने के लिए कोई महीन दलील भले ही खोज ली जाए, लेकिन सीजेआई को सूचना के अधिकार से ऊपर बताने वाले किसी फैसले को देश आसानी से हजम नहीं कर पाएगा। रहा सवाल न्यायपालिका के फैसलों को प्रभावित करने में इस अधिकार के दुरुपयोग का, तो इस आशंका को पारदर्शिता विरोध का तर्क बनाने के बजाय सीजेआई द्वारा इसे रोकने की कोई ठोस व्यवस्था बनाना कहीं बेहतर समझा जाएगा। दिल्ली उच्च न्यायालय ने अपने फैसले में ठीक ही कहा है कि न्यायपालिका के भ्रष्टाचार को इसकी मात्रा से जोड़ कर नहीं देखा जा सकता। न्यायपालिका देश में एक साफ-सुथरी व्यवस्था कायम होने की आखिरी उम्मीद है। इसका शक के दायरे में आना पूरी व्यवस्था की चूलें हिल जाने जैसा होता है। जाहिर है, इस फैसले का हमारी न्यायपालिका के लिए ही नहीं, हमारे लोकतंत्र के लिए भी एक निर्णायक महत्व है। ट्रांसपरेंसी इंटरनेशनल ने दुनिया भर की न्यायिक व्यवस्थाओं को लेकर हाल में अपना जो अध्ययन प्रस्तुत किया है, उसमें किसी देश के न्यायिक भ्रष्टाचार के साथ उसकी गरीबी और बदहाली का सीधा समानुपातिक संबंध पाया गया है। कई अफ्रीकी और लैटिन अमेरिकी देशों, या पड़ोस में पाकिस्तान की तरह कहीं पैसा और पावर भारत में भी सच्चे और अच्छे लोगों की आखिरी उम्मीद न तोड़ दे, इसके लिए हमारी न्यायपालिका के शीर्ष को पारदर्शी होना ही पड़ेगा।
</TEXT></DOC>