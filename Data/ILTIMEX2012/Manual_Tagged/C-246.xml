<?xml version="1.0" encoding="UTF-8" ?>
<DOC><TEXT>
आईपीएल चेयरमैन ललित मोदी के एक ट्वीट ने देश के सबसे चर्चित ट्वीटर शशि थरूर का जीना मुहाल कर दिया है। हाल में जिन दो कंपनियों ने आईपीएल की दोनों नई टीमों के लिए बोली जीती थी, उनमें से एक, कोच्चि टीम की मालिक रॉन्देवू स्पोर्ट्स के मालिकाने के बारे में जानकारी सार्वजनिक करके मोदी ने तूफान खड़ा कर दिया है। मोदी के ट्वीट से पता चला है कि रांदेवू में 18 फीसदी मालिकाना दुबई की एक व्यवसायी सुनंदा पुष्कर का है और इसके एवज में उन्हें एक भी पैसा खर्च नहीं करना पड़ा है। स्वेट शेयर यानी पसीना बहाने के एवज में दी गई इस हिस्सेदारी का कोई विशेष औचित्य इसलिए नजर नहीं आता कि टीम के लिए पूंजी जुटाने या बोली लगाने के <ILTIMEX TYPE="D">समय</ILTIMEX> तक सुनंदा कहीं नजर नहीं आई थीं। इनमें से हर मौके पर सबसे ज्यादा दिखाई पड़ने वाला चेहरा विदेश राज्यमंत्री शशि थरूर का था, जो राजधानी में अपने खास दायरे के कुछ लोगों से सुनंदा पुष्कर का परिचय अपनी होने वाली पत्नी के रूप में करा चुके हैं। विपक्ष का कहना है कि थरूर ने आईपीएल टीम खरीदने में अपने राजनीतिक पद का इस्तेमाल किया है और इसका मेहनताना स्वेट शेयर के रूप में अपनी होने वाली पत्नी को दिला दिया है। यानी यह सीधे तौर पर एक मंत्री द्वारा निजी लाभ के लिए अपने पद के दुरुपयोग का मामला है और इसके विरुद्ध पहली कार्रवाई के तौर पर थरूर को उनके पद से हटा दिया जाना चाहिए। लेकिन एपिसोड का एक पहलू यह भी है कि खुद आईपीएल चेयरमैन ललित मोदी की रुचि आईपीएल की दोनों नई जगहों में से एक को अहमदाबाद की टीम के जरिये भरने की थी। इसके लिए अहमदाबाद के पक्ष में उन्होंने बैटिंग भी भरपूर की थी। आईपीएल पर उनके दबदबे को देखते हुए कोई सोच भी नहीं सकता था कि नतीजा किसी और के पक्ष में जा सकता है। इसके बावजूद कोच्चि के पक्ष में ज्यादा बड़ी बोली का इंतजाम करके थरूर, मोदी की चोंच से दाना ले उड़े। अपनी इस हेठी को मोदी भूलने वाले नहीं थे और इसकी सजा उन्होंने थरूर को बेनकाब करके दी। आईपीएल का मुकाम फिलहाल भारत के मनोरंजन जगत में काफी ऊंचा है और इससे जुड़े किसी भी विवाद का सास-बहू वाले अंतहीन सीरियल की तरह खिंचना तय है। लेकिन जहां तक सवाल मौजूदा विवाद का है तो देश की दिलचस्पी इसके कुछ ज्यादा गहरे पहलुओं में भी हो सकती है। मसलन, पारदर्शिता का दायरा <ILTIMEX TYPE="D">आज</ILTIMEX> अगर भारत के मुख्य न्यायाधीश की कुर्सी तक फैल गया है तो कंपनियों की हिस्सेदारी को रहस्यमय बनाए रखने का कोई औचित्य नहीं है। शशि थरूर को बुरा लगे या भला लेकिन आईपीएल कोच्चि का पिटारा खुलना देश के लिए अच्छा है और इसका विस्तार व्यापार और उद्योग के हर क्षेत्र में किया जाना चाहिए। लेकिन इससे पहले बीसीसीआई को ललित मोदी के धंधों की खबर लेनी चाहिए क्योंकि बादशाहत की रौ में वह काफी आगे निकल आए हैं और कई मामलों में उनके यहां भी पानी सिर से ऊपर जा रहा है।
</TEXT></DOC>