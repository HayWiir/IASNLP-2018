<?xml version="1.0" encoding="UTF-8" ?>
<DOC><TEXT>
कहना मुश्किल है कि आईपीएल से देश को हो रहे मनोरंजन का ज्यादा हिस्सा खेल से आ रहा है या खेल से कोई रिश्ता न रखने वाली रंगीन चटपटी चर्चाओं से। किसके पर कतरे जाने वाले हैं, कौन अपने दफ्तर में आखिरी <ILTIMEX TYPE="P">दिन</ILTIMEX> गिन रहा है, किसका कौन सा राज अब बस खुलने ही वाला है, इस तरह की सारगर्भित बातें कहीं भी सुनी जा सकती हैं। आईपीएल चेयरमैन ललित मोदी के एक बहुचर्चित ट्विटर से शुरू हुआ घटनाक्रम लोकप्रियता के मामले में <ILTIMEX TYPE="D">कुछ समय पहले</ILTIMEX> तक गर्म उन अफवाहों को भी पीछे छोड़ चुका है, जिनका संबंध किसी खिलाड़ी पर किसी और क्लब द्वारा डोरे डाले जाने या किसी क्लब की बड़ी हिस्सेदारी किसी नए खरीदार को बेच दिए जाने से हुआ करता था। भारत में आम लोगों के बीच सार्वजनिक बातचीत के तीन ही मुद्दे हुआ करते हैं- फिल्म, क्रिकेट और राजनीति। <ILTIMEX TYPE="F">समय-समय</ILTIMEX> पर इनका क्रम बदलता रहा है और बीच-बीच में इनके जड़ से ही विदा हो जाने की आशंका भी जताई जाती रही है। कुछ लोगों का मानना है कि राजनीति में नई पीढ़ी की कोई दिलचस्पी नहीं है। क्रिकेट में फिक्सिंग की चर्चा शुरू हुई तो ज्यादातर लोग कहने लगे थे कि यह नशा अब देश के सिर से जल्द ही उतर जाएगा। इसी तरह पाइरेसी और घटिया फिल्मों की वजह से सिनेमा हॉल खाली रहने लगे थे तो ऐसी ही हताशा बॉलिवुड को लेकर भी जताई जाने लगी थी। लेकिन आईपीएल ने मात्र <ILTIMEX TYPE="P">तीन वर्षों</ILTIMEX> में क्रिकेट, फिल्म और राजनीति के साथ कॉर्पोरेट बिजनेस को मिलाकर ऐसी खिचड़ी पकाई है कि सारे पुराने अंदाजे देखते-देखते हवा हो गए हैं। सवाल यह है कि कुछ ज्यादा ही माहिर रसोइयों की मेहरबानी से कहीं यह खिचड़ी पकते-पकते ही बासी तो नहीं हो जाएगी? आईपीएल के इर्द-गिर्द छाए तमाम रंगबिरंगे व्यक्तित्वों को भूल जाएं और खिलाड़ियों की हालत समझने की कोशिश करें तो कलेजा मुंह को आता है। अभी <ILTIMEX TYPE="D">तीन साल पहले</ILTIMEX> तक भारत में बीसेक को छोड़ कर बाकी सभी सक्रिय क्रिकेटरों के लिए यह खेल आर्थिक कुंठा का विषय बना रहता था। आईपीएल आ जाने के बाद से उनमें से कम से कम सौ तो <ILTIMEX TYPE="D">साल</ILTIMEX> में एक करोड़ से ज्यादा कमाने लगे हैं, जो शायद वे जिंदगी भर में नहीं कमा पाते। लेकिन इसके लिए उन्हें जबर्दस्त कीमत भी चुकानी पड़ रही है। <ILTIMEX TYPE="F">हर दूसरे दिन</ILTIMEX> भीषण तनाव से भरा मैच खेलने के बाद <ILTIMEX TYPE="F">हर रात</ILTIMEX> ऐसी चमक-दमक वाली पाटिर्यों में हिस्सा लेना, जिसमें शामिल लोगों का खेल से कोई मतलब नहीं होता। टीम मालिकों ने एक-एक टीम पर हजारों करोड़ रुपये लगा रखे हैं, जिसकी वसूली उन्हें इन खिलाड़ियों के दम पर, और टूर्नामेंट के दौरान ही करनी होती है। कोई नहीं जानता कि यह गहमागहमी युवा क्रिकेटरों के शरीर और दिमाग पर कैसा असर डाल रही होगी। एक ऐसे <ILTIMEX TYPE="D">समय</ILTIMEX> में, जब भारतीय क्रिकेट अनुभवी खिलाड़ियों की विदाई से जुड़ी मुश्किलों से जूझ रही है, बीसीसीआई और सरकार को देखना होगा कि आईपीएल का तमाशा कहीं सोने के अंडे देने वाली मुर्गी हलाल करने का जश्न न बन जाए।
</TEXT></DOC>