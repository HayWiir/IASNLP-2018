<?xml version="1.0" encoding="UTF-8" ?>
<DOC><TEXT>
आशीष पांडे नई दिल्ली।। सोचिए एक ऐसा पेन हो जो आपको किताब पढ़कर सुनाए... जिस शब्द पर आप उसे रख दें, वह उसे बोलकर सुना दे। ऐसे पेन को क्या कहेंगे आप.. बोलने वाला पेन। आई पैड और किंडल जैसे ई-बुक रीडर के दौर में यह थोड़ा अजीब लगता है लेकिन किताब से पढ़ने का नया तरीका अब भारत में आ गया है। टेक्नॉलजी की दुनिया में इसे मल्टीमीडिया प्रिंट रीडर (एमपीआर) कहते हैं, जो बोलने वाली कलम की मदद से आपके सामने बोलती किताब ले आती है। जर्मन या फ्रेंच जैसी विदेशी भाषा सीखने वालों के लिए यह बेहद काम की चीज साबित हो सकती है क्योंकि आपके सामने स्पेलिंग होती है, उसका अर्थ होता है लेकिन उसे कैसे बोलें, यह समझ नहीं आता। बोलने वाला पेन इस काम को आसान बना सकता है। इसके अलावा, गरीब इलाकों में बच्चों के लिए यह पेन कामयाब टीचर का रोल भी निभा सकता है। डिस्लेक्सिया की मुश्किल को भी बोलने वाले पेन की मदद से कम किया जा सकता है। लेकिन इस पेन की एक मजबूरी भी है। यह किसी भी किताब पर रखने से नहीं बोलती। दुनिया भर में इसके लिए खासतौर से एमपीआर रेडी बुक्स लॉन्च की जा रही हैं। जिनमें किताब की ऑडियो फाइल बना ली जाती है और किताब पर दो-आयामी (2डी) कोड लगा दिया जाता है। ऑडियो फाइल को पेन में लोड करने के बाद आप जैसे ही इसे किताब पर लगे लोड के आगे लाते हैं, पेन एक्टिव हो जाता है और र्वड्स को पहचान कर बोलने लगता है। भारत में इस पेन को पेश करने वाली कंपनी आदर्श के डाइरेक्टर मनीष राजौरिया ने बताया कि अभी भारत में 50 किताबें एमपीआर फॉर्मेट में आई हैं लेकिन जल्द ही हम <ILTIMEX TYPE="F">हर महीने</ILTIMEX> 50 से 100 किताबें इस फॉर्मेट में लॉन्च करेंगे। दुनिया भर में अभी ऐसी महज 500 किताबें ही उपलब्ध हैं, लेकिन यह नया कॉन्सेप्ट है और इनकी तादाद तेजी से बढ़ रही है। उनके मुताबिक, एमपीआर फॉर्मेट में किताब को लॉन्च करना बेहद आसान है क्योंकि उसकी सिर्फ ऑडियो फाइल बनानी पड़ती है। पब्लिशिंग के मुकाबले कोई भी एक्स्ट्रा खर्च नहीं। इस बोलने वाले पेन में एक इनबिल्ट स्पीकर, कैमरा और दो जीबी का मेमरी कार्ड है। जिस किताब को आप पेन की मदद से पढ़ना चाहते हैं, उसे पब्लिशर की साइट से पेन में डाउनलोड करना होगा। डाउनलोड का सिस्टम ऐसा है कि एक कोड की मदद से आप इसे पेन में लोड कर सकते हैं। मेमरी अगर फुल हो जाए तो आपको पुरानी किताब डिलीट करनी होगी। राजौरिया के मुताबिक, जल्द ही ज्यादा मेमरी वाले मॉडल लाए जाएंगे। उनका कहना है कि छोटे बच्चों की पढ़ाई में यह पेन बेहद मददगार साबित हो सकता है। यह पेन 7000 रुपये का है लेकिन गांवों, गरीब इलाकों और नेत्रहीनों के लिए इसे सस्ते में पेश करने के लिए हम एनजीओ और सरकारी एजेंसियों से बात कर रहे हैं। इस अनूठे प्रॉडक्ट को प्रगति मैदान में लगने वाले पुस्तक मेले में <ILTIMEX TYPE="D">शनिवार</ILTIMEX> को लॉन्च किया जाएगा।
</TEXT></DOC>