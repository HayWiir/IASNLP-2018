<?xml version="1.0" encoding="UTF-8" ?>
<DOC><TEXT>
मनीष अग्रवाल ॥ नई दिल्ली रामलीलाओं के बजट में इस बार <ILTIMEX TYPE="D">पिछले साल</ILTIMEX> की तुलना में 25 फीसदी तक की बढ़ोतरी हो गई है। इस वजह से कुछ लीलाओं का बजट तो 1.5 करोड़ रुपये को भी पार कर गया है। इसकी भरपाई लीला आयोजक आरती, प्रसाद वितरण और मुख्य अतिथियों का मान-सम्मान करके करते हैं। हालांकि इसमें मेलों का भी अहम रोल होता है, लेकिन मोटे तौर पर इनका रोल भीड़ को खींचना होता है। दिल्ली के कई बड़े लीला आयोजक बताते हैं कि लीलाओं के आयोजन में जितना पैसा खर्च होता है मोटे तौर पर उसकी भरपाई स्पॉन्सरशिप से ही होती है। बाकी मेंबर और चंदे द्वारा। आमतौर पर लीला मंचन में अधिकतर कामों की स्पॉन्सरशिप होती है। मसलन, रोजाना लीला शुरू होने से पहले की जाने वाली आरती और लीला खत्म होने पर बांटे जाने वाला प्रसाद। इन दोनों कामों के लिए भक्तजन अपनी खुशी से मोटा पैसा देते हैं। इसके अलावा लीला मंच पर <ILTIMEX TYPE="F">प्रतिदिन</ILTIMEX> मुख्य अतिथि के रूप में जो लोग दर्शकों के सामने मान-सम्मान पाते हैं, इसके लिए मुख्य अतिथि बनने वाले से लीला आयोजक अच्छी खासी रकम लेते हैं। जो लोग अधिक पैसा देते हैं उसे <ILTIMEX TYPE="D">उस दिन</ILTIMEX> का मुख्य अतिथि बना दिया जाता है। लीलाओं में जगह-जगह लगने वाले होर्डिंग, प्रवेश द्वार और लोगों को बांटे जाने वाले लीला एंट्री पास के लिए भी लोगों से पैसा लिया जाता है। इसके लिए जो स्पॉन्सर पास छपवाता है वह पास पर अपना प्रचार करता है। इसी तरह प्रवेश द्वारों पर भी स्पॉन्सर अपना प्रचार करता है और फिर उस गेट को बनाने में जितना पैसा खर्च होता है वह उसे देता है। आयोजकों का कहना है कि यह सारा काम स्पॉन्सर अपनी खुशी से करते हैं। उन्हें यह फायदा होता है कि एक ही जगह पर ढेर सारे दर्शकों के सामने उसका प्रचार हो जाता है और आयोजकों को इसके बदले पैसा मिल जाता है। इसके अलावा भी लीलाओं में होने वाले और कई छोटे-मोटे कामों के लिए पैसा लिया जाता है। एक लीला आयोजक ने बताया कि अब तो कई लीलाओं के पास इतना चंदा इकट्ठा हो गया है कि उन्हें लीला का आयोजन करने के लिए पैसा इकट्ठा करने के लिए बहुत अधिक मशक्कत नहीं करनी पड़ती है। दूसरी ओर, <ILTIMEX TYPE="D">एक समय</ILTIMEX> था जब लीलाओं में लगने वाले झूले और खाने-पीने के स्टॉल लगाने वालों से अच्छा खास पैसा लिया जाता था। मगर, अब इसमें थोड़ा बदलाव आया है। अब पैसा लेने को अधिक तरजीह न देकर मशहूर कैटरर्स को अपनी लीलाओं में बुलाने का चलन अधिक बढ़ गया है। इससे दोनों को ही फायदा होता है। कैटरर्स को लीलाओं में अपने स्टाल लगाने से <ILTIMEX TYPE="P">साल भर</ILTIMEX> के लिए मोटा बिजनेस मिल जाता है और लीला आयोजकों के इनके आने से भीड़ खींचने का अवसर मिल जाता है। और फिर खाने-पीने के शौकीन काफी दर्शक भी उसी रामलीला में जाने को लालायित रहते हैं जहां फेमस कैटरर्स अपने स्टॉल लगाते हैं। इस बात को लीला आयोजक भी भीड़ बढ़ाने के लिए अच्छा प्रचार करते हैं।
</TEXT></DOC>