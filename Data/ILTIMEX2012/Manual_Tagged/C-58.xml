<?xml version="1.0" encoding="UTF-8" ?>
<DOC><TEXT>
नगर संवाददाता ।। नई दिल्ली पीतमपुरा इलाके में रहने वाले बिजनेसमैन रवि अग्रवाल के <ILTIMEX TYPE="P">11 साल</ILTIMEX> के बेटे ऋतिक का अपहरण करने के आरोप में पुलिस ने दो अभियुक्तों कमल गोयल (40) और विनय मिश्रा (25) को गिरफ्तार किया है। कमल नीलगिरी अपार्टमेंट, सेक्टर-9, रोहिणी का रहने वाला है, जबकि विनय कर्मपुरा के न्यू मोती नगर इलाके का। कमल एक कंस्ट्रक्शन कंपनी में मैनेजर की जॉब करता है, जबकि विनय इसी कंपनी में सिक्युरिटी इंचार्ज का। विनय के पिता राज नारायण दिल्ली पुलिस के रिटायर्ड सब इंस्पेक्टर हैं। विनय खुद को बाउंसर और नैशनल लेवल का बॉक्सर बताता है। पुलिस के मुताबिक, इन लोगों ने बच्चे का अपहरण करने के बाद उसके पिता को धमकी भरे फोन कॉल किए और 2 करोड़ की फिरौती मांगी थी। बच्चे के पिता ने पुलिस को बताए बिना डेढ़ करोड़ रुपये देकर बच्चे को इनके चंगुल से छुड़ा भी लिया था। हालांकि इसके बाद भी पुलिस ने जांच जारी रखी और इन दोनों को गिरफ्तार कर लिया। इनके पास से वसूली गई फिरौती की रकम में से बचे 1 करोड़ 46 लाख रुपये भी बरामद किए गए हैं। इसके अलावा वारदात में इस्तेमाल की गई एक टॉय पिस्टल, दिल्ली ट्रैफिक पुलिस की यूनिफॉर्म, वारदातों के लिए इस्तेमाल की गई एक मारुति और एक सैंट्रो कार और दो मोबाइल फोन भी इनके पास से मिले हैं। रोहतक निवासी इनका साथी धर्मेंद्र भी इस वारदात में शामिल रहा था। पुलिस उसकी तलाश कर रही है। पुलिस के मुताबिक, पीतमपुरा के आनंद विहार इलाके में रहने वाले रवि अग्रवाल का लेदर शूज के अपर बनाने का बिजनेस है। सोनीपत इलाके में औचंदी बॉर्डर के पास उनकी फैक्ट्री है। उनकी एक बेटी और दो बेटे हैं। सबसे छोटा बेटा ऋतिक रोहिणी के सेक्टर-22 स्थित जीडी गोयनका पब्लिक स्कूल में छठी में पढ़ता है। बीते <ILTIMEX TYPE="D">शुक्रवार की सुबह 8 बजे</ILTIMEX> के करीब जब रवि का ड्राइवर शांडिल्य ऋतिक को स्कूल छोड़ने जा रहा था, तभी रोहिणी सेक्टर-22 के पॉकेट-5 में एक सुनसान जगह पर मारुति कार सवारों ने उनकी गाड़ी रुकवाई और उसमें सवार 3 लोग ऋतिक को जबरन ले गए। शांडिल्य का मोबाइल भी वे लोग ले गए। शांडिल्य ने किसी तरह इस वारदात की सूचना रवि को दी। <ILTIMEX TYPE="D">8:30 बजे</ILTIMEX> के करीब पुलिस को बताया गया। बेगमपुर थाने में अपहरण का मामला दर्ज करके पुलिस ने बच्चे की तलाश शुरू कर दी। वारदात के करीब <ILTIMEX TYPE="D">आधे घंटे बाद</ILTIMEX> अभियुक्तों ने रवि को फोन करके बताया कि उन्होंने ऋतिक का अपहरण कर लिया है। बाद में उन्होंने दो-तीन बार और कॉल की और ऋतिक की रिहाई के बदले में रवि से दो करोड़ की फिरौती मांगी। मामले की गंभीरता को देखते हुए तीन एसीपी, 3 इंस्पेक्टर और दर्जन भर से ज्यादा अन्य पुलिसकर्मियों की संयुक्त टीम जांच में लगाई गई। <ILTIMEX TYPE="D">शनिवार रात</ILTIMEX> को ऋतिक के पिता ने पुलिस को बताए बिना डेढ़ करोड़ की फिरौती देकर ऋतिक को मुक्त करा लिया। लेकिन पुलिस ने जांच जारी रखी और अभियुक्तों की पहचान करके <ILTIMEX TYPE="D">रविवार</ILTIMEX> को कमल और विनय को गिरफ्तार कर लिया।
</TEXT></DOC>