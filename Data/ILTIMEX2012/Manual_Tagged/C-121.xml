<?xml version="1.0" encoding="UTF-8" ?>
<DOC><TEXT>
रंजीत कुमार चेन्नै ।। मुंबई पर आतंकवादी हमले के बाद चेती भारत सरकार के निर्देशों के बाद समुद तटों पर मछुवारों की अब विशेष चौकसी होने लगी है और इनकी जांच पड़ताल के लिए तटरक्षक बल के टोही विमान और हेलिकॉप्टरों को नई सुविधाओं से लैस किया जाने लगा है। यहां तटरक्षक बल के अधिकारियों के मुताबिक, तटीय इलाकों में हजारों मछलीमार नौकाएं हमेशा रहती हैं जिनमें से यह पहचानना मुश्किल होता है कि किस नौका पर मछुवारों के बदले संदिग्ध भारत विरोधी तत्व सवार हैं। लेकिन, नौसेना के टोही हेलिकॉप्टर समुद्र तटीय इलाकों में उड़ते हुए किसी नौका की हरकतें संदिग्ध पाए जाने पर अपने कमांडो बीच समुद्र में ही हेलिकॉप्टरों से रस्सी से उतारते हैं और नौका पर सवार लोगों से पूछताछ करते हैं। यदि ये मछुवारे होते हैं तो इनका रजिस्ट्रेशन नंबर और नाम पता पूछकर छोड़ दिया जाता है। पूछताछ के दौरान तटरक्षक बल का कमांडो हेलिकॉप्टर से लटककर नौका पर उतरता है और इस दौरान वह हेलिकॉप्टर की रस्सी से बंधा होता है। तटीय सुरक्षा मजबूत करने के विभिन्न उपायों को दिखाने के लिए यहां तटरक्षक बल द्वारा आयोजित एक अभ्यास के दौरान बल के हेलिकॉप्टरों ने नौका की प्रत्यक्ष जांच पड़ताल की कार्रवाई का प्रदर्शन किया। भारत के पूर्वी तट के तटरक्षक बल कमांड के कमांडर ए. राजशेखर ने यहां पत्रकारों को बताया कि खासकर संवेदनशील इलाकों में यह चौकसी बढ़ा दी गई है। हालांकि इस तरह की कार्रवाई पहले भी होती रही है। समुद्र तटीय इलाकों में मछुवारों को अपनी पहचान बताने के लिए उनकी नौकाओं पर रेडियो चिप लगाए जा रहे हैं और उनकी नौकाओं का रजिस्ट्रेशन राज्य की एजेंसियां करने लगी हैं। इन सबसे अब मछुवारों को पहचानना आसान हो गया है। इसलिए किसी आतंकवादी या मादक दव्यों की तस्करी करने वाले गिरोहों के लिए समुद्र तटीय रास्ते का इस्तेमाल काफी मुश्किल कर दिया गया है। हालांकि इन सबके लिए तटरक्षक बल को अधिक संसाधन और स्टाफ की जरूरत है, जिसके लिए तटरक्षक बल के विस्तार की एक महत्वाकांक्षी योजना बनाई गई है। कमांडर ए. राजशेखर के मुताबिक इस योजना के तहत तटरक्षक बल को अतिरिक्त 40 पोत, 20 नौकाएं और 42 विमान मुहैया कराने का फैसला किया गया है। इसके अलावा तटरक्षक बल को सात आफशोर पेट्रोल वेसेल , 20 फास्ट पेट्रोल वेसेल और 12 डार्नियर विमान भी जल्द मुहैया कराए जाएंगे। राजशेखर ने कहा कि इन नए संसाधनों के मिल जाने से तटरक्षक बल की चौकसी करने की क्षमता में भारी इजाफा होगा। <ILTIMEX TYPE="D">पिछले साल</ILTIMEX> ही तटरक्षक बल के लिए पांच नए पोतों का निर्माण शुरू किया गया है। तटीय सुरक्षा मजबूत करने के लिए ढांचागत सुविधाओं के विकास को अब सर्वोच्च प्राथमिकता दी जा रही है जिसके तहत तटरक्षक बल के 40 नए स्टेशन तटीय इलाकों में स्थापित किए जाएंगे। हालांकि भारत के सात हजार किलोमीटर लंबे समुद्र तट की निरंतर चौकसी के लिए इतना काफी नहीं होगा, लेकिन तटरक्षक बल के भविष्य में विस्तार की महत्वाकांक्षी योजनाओं को देखते हुए भारत का तटरक्षक बल दुनिया के चुनिंदा तटीय ताकतों में होगा।
</TEXT></DOC>