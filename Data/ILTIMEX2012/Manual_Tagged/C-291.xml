<?xml version="1.0" encoding="UTF-8" ?>
<DOC><TEXT>
विशेष संवाददाता ॥ नई दिल्ली शॉपिंग की आदत से दुनिया की कोई भी महिला नहीं बच पाई है, फिर चाहे वह कोई आम घरेलू महिला हो या अमेरिका की फर्स्ट लेडी। मिशेल ओबामा की दिल्ली के प्रगति मैदान स्थित क्राफ्ट म्यूजियम की विजिट तो कुछ यही कहानी बयां करती है। मिशेल ने क्राफ्ट म्यूजियम में करीब <ILTIMEX TYPE="P">सवा दो घंटे</ILTIMEX> से ज्यादा का समय बिताया। वह ज्यादा टाइम म्यूजियम के हैंडीक्राफ्ट डेमॉन्स्ट्रेशन सेक्शन में रहीं। म्यूजियम के इस हिस्से में क्राफ्ट बाजार है, जिसे शिल्प बाजार भी कहा जाता है। यहां देश के विभिन्न हिस्सों से आए हस्तशिल्पी अपनी कला के नमूने दिखाते हैं। म्यूजियम के सूत्रों के अनुसार, मिशेल ने इस बाजार से जमकर खरीदारी की। मिशेल की शॉपिंग में प. बंगाल के कांथा के काम वाली चादरों से लेकर मणिपुर की शॉल, कामदार रंग-बिरंगे दुपट्टे और स्टोल्स, तरह-तरह की डॉल्स, लकड़ी से बने खिलौने और सजावट के सामान शामिल थे। मिशेल की इस खरीदारी से वहां मौजूद शिल्पकारों के चेहरे भी खिल उठे। मिशेल भारतीय चूडि़यों और कंगनों के मोह से भी नहीं बच सकीं। उन्होंने न सिर्फ यहां से चूडि़यां खरीदीं बल्कि उनसे मैचिंग बीड्स का नेकलेस भी लिया। क्राफ्ट म्यूजियम के विजिट में मिशेल के साथ अमेरिका के राजदूत टिमोथी रोमर की पत्नी सैली भी थीं। खरीदारी से पहले मिशेल ने पूरे म्यूजियम का जायजा लिया। वह भारतीय संस्कृति की विभिन्न पहलुओं से काफी प्रभावित दिखीं। इस दौरान राजस्थानी शैली में बनी हवेली के प्रवेश द्वार, गुजरात के हस्तशिल्प और आंध प्रदेश के वुडन क्राफ्ट ने उन्हें काफी प्रभावित किया। म्यूजियम में मौजूद मां दुर्गा की प्रतिमा ने मिशेल को काफी आकर्षित किया। <ILTIMEX TYPE="P">कुछ पलों</ILTIMEX> तक वह प्रतिमा को लगातार निहारती रहीं। गांवों की बच्चियां मिलीं मिशेल से मिशेल की इस विजिट में कुछ स्कूली बच्चियां भी उनके साथ थीं, जो पूरे समय उनके साथ घूमती रहीं। मिशेल म्यूजियम देखने के साथ-साथ इन बच्चियों से लगातार बातचीत भी करती रहीं। इस बीच उन्होंने बच्चियों द्वारा पूछे गए सवालों के जवाब भी दिए। जब उनसे पूछा गया कि उनके और ओबामा के बीच जब झगड़ा होता है तो सुलह की पहल कौन करता है। इस पर मिशेल ने कहा कि मैं हमेशा इंतजार करती हूं कि बराक पहल कर माफी मांगें। उन्हें पहल इसलिए करनी चाहिए, क्योंकि मैं महिला हूं। मिशेल से मिलने पहुंची बच्चियां पंजाब और राजस्थान के गांवों से आई थीं। इन बच्चियों को लिंग अनुपात की दिशा में काम करने वाले एक एनजीओ के माध्यम से यहां लाया गया था। गौरतलब है कि इन दोनों राज्यों में लिंग अनुपात में काफी अंतर है। मिशेल से मिलने पहुंची बच्चियों में पंजाब की मनप्रीत कौर , रमनप्रीत कौर और राजस्थान की अप्रीत बुतर , अंकिता धुकिया शामिल थीं। इनके अलावा , पंजाब के गांव से आईं 22 वर्षीया सरपंच बलजीत कौर भी थीं , जो देश की सबसे कमउम्र सरपंच हैं। फर्स्ट लेडी से मुलाकात में इन लोगों ने तमाम और मुद्दों के बीच अपने - अपने राज्यों में मौजूद लिंग अनुपात में भयानक गिरावट के बारे में भी बता या।
</TEXT></DOC>