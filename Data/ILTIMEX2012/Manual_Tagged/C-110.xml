<?xml version="1.0" encoding="UTF-8" ?>
<DOC><TEXT>
छत्तीसगढ़ के दंतेवाड़ा जिले में माओवादियों की खूनी कार्रवाई से एक बार फिर सरकार के नक्सल विरोधी अभियान पर सवालिया निशान लग गया है। केंद्र सरकार ने जब से अभियान शुरू किया है, माओवादियों के हमले और बढ़ गए हैं। एक तरफ खूनी खेल चल रहा है तो दूसरी तरफ सियासी खेल। सचाई यह है कि राज्य सरकारें मन से नक्सल विरोधी अभियान में साथ नहीं हैं। केंद्र के रवैये को लेकर उनके भीतर गहरा संशय बना हुआ है। जब केंद्र उनसे कानून-व्यवस्था दुरुस्त करने की बात कहता है तो वे उसे आक्षेप की तरह लेती हैं। उन्हें लगता है कि ऐसा करके केंद्र आम आदमी के भीतर उनकी गलत छवि बनाकर उसका राजनीतिक फायदा उठाना चाहता है। मसलन पश्चिम बंगाल को लें। केंद्रीय गृह मंत्री पी. चिदम्बरम जब-जब राज्य के लॉ एंड ऑर्डर का मुद्दा उठाते हैं या इस मामले में कोई सलाह देते हैं तो बुद्धदेव भट्टाचार्य को लगता है कि चिदम्बरम अपने सहयोगी दल तृणमूल कांग्रेस की भाषा बोल रहे हैं। प. बंगाल दौरे पर चिदम्बरम के एक बयान पर भट्टाचार्य ने तीखी प्रतिक्रिया व्यक्त की है। लेकिन भट्टाचार्य को इस बात का अहसास नहीं है कि अगर उन्होंने पहले ही लालगढ़ जैसे इलाके में सामाजिक-आर्थिक विकास की पहल की होती तो शायद माओवादियों को जड़ जमाने का मौका नहीं मिलता। वह अब भी माओवाद की समस्या को वाम मोर्चा की एक सियासी चुनौती से ज्यादा और कुछ नहीं मानते। लेकिन केंद्र में रहकर तृणमूल कांग्रेस माओवाद के मुद्दे पर राज्य सरकार को सहयोग करने की बजाय उस पर सवाल उठाने में ज्यादा दिलचस्पी दिखा रही है। <ILTIMEX TYPE="D">कुछ समय पहले</ILTIMEX> मिदनापुर में हुए हमले पर तृणमूल नेता ममता बनर्जी ने तो यहां तक संदेह व्यक्त कर दिया था कि यह हमला माओवादियों ने नहीं सीपीएम कार्यकर्ताओं ने कराया है। इस तरह आरोप-प्रत्यारोप से तालमेल बिगड़ रहा है। यह स्थिति <ILTIMEX TYPE="F">समय-समय</ILTIMEX> पर दूसरे राज्यों में भी पैदा हुई है। कई राज्यों की सरकारों ने अपने तरीके से माओवादियों से निपटने की कोशिश की या उनसे कई मौके पर सियासी लाभ भी लिए। ऐसी सरकारें अभी भी उनसे सीधे टकराव से बचना चाहती हैं। झारखंड के मुख्यमंत्री ने हाल में कुछ ऐसा ही संकेत दिया था। राज्यों और केंद्र के बीच के द्वंद्व का फायदा नक्सलियों ने शुरू से उठाया और लगातार अपना विस्तार किया। वे सरकार की दुविधा को समझते हैं। इसलिए बीच-बीच में बातचीत की पेशकश पर सकारात्मक रुख अपनाने का स्वांग करते हैं। जाहिर है नक्सली आतंक को दूर करने का मामला काफी पेचीदा है। इस पर पूरी तरह तभी काबू पाया जा सकता है जब इसे लेकर सबका रुख एक जैसा हो। फिलहाल केंद्र सख्त कार्रवाई करने के साथ वार्ता का प्रस्ताव भी रख रहा है। इतना ही नहीं माओवादियों के विरुद्ध मुहिम को लेकर जनता का विश्वास हासिल करने की भी कोशिश की जा रही है। लेकिन इसमें तभी कामयाबी मिलेगी जब राज्य भी सहयोग करें। वक्त आ गया है जब केंद्र और राज्य में बैठी राजनीतिक पार्टियां अपने संकीर्ण दायरे से बाहर निकलें और माओवाद के खिलाफ अभियान को मजबूत बनाएं।
</TEXT></DOC>