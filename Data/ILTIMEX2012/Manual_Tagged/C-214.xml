<?xml version="1.0" encoding="UTF-8" ?>
<DOC><TEXT>
नेता चाहें तो सारे देश को अपने हिसाब से नचाएं, लेकिन वे खुद कभी किसी के साथ डांस कर लें, तो कुछ लोगों को बहुत बुरा लगता है। बिहार में जेडी(यू) के एक एमएलए ने जब बार गर्ल्स के साथ डांस किया, तो राज्य की प्रमुख विपक्षी पार्टी आरजेडी ने उनके इस्तीफे की मांग कर डाली। जैसे विधायक ने कोई बहुत बड़ा अपराध कर दिया हो। इससे पहले भी जनप्रतिनिधियों द्वारा बार गर्ल्स को किसी आयोजन में बुलाने या उनका कार्यक्रम आयोजित करने को लेकर काफी बवाल मचता रहा है। इस बात को इस तरह से पेश किया जाता है कि अमुक जन प्रतिनिधि ने मर्यादाओं की धज्जियां उड़ा दीं। गौर करने की बात यह है कि इस पर राजनीतिक से ज्यादा गैर राजनीतिक तबका हायतौबा मचाता है, जिसमें समाज का शिक्षित मध्य वर्ग खासतौर से शामिल है। अपने मामले में यह वर्ग खुलेपन का समर्थक है और किसी भी तरह के सेंसर का विरोध करता है। यह पॉप्युलर कल्चर का समर्थन करता है, यह फिल्म और टीवी के अलावा फैशन शो और मॉडलिंग का भी लुत्फ लेता है, लेकिन इसे शायद यह पसंद नहीं कि बार गर्ल्स आम आदमी के मनोरंजन के लिए उनके बीच जाकर शो करें। बार गर्ल्स के डांस में उसे अश्लीलता नजर आती है, जबकि हॉलिवुड और बॉलिवुड की फिल्मों या अनेक लोकनृत्यों के खुलेपन को वह गलत नहीं मानता। उसे लगता है कि बार गर्ल्स के साथ खड़ा होना भी सामाजिक मर्यादा भंग करना है। और कोई जन प्रतिनिधि ऐसा करे, यह तो उसे बिल्कुल ही मंजूर नहीं। सवाल यह है कि जब बार गैर कानूनी नहीं हैं, बार में गर्ल्स का होना गैर कानूनी नहीं है, किसी का डांस करना गैर कानूनी नहीं है, तो उनका कार्यक्रम आयोजित करने या उनके साथ नृत्य करने के लिए किसी नेता को क्यों कठघरे में खड़ा किया जाता है? आखिर हमारे जन प्रतिनिधि इसी समाज का हिस्सा हैं, अगर वे आम आदमी की तरह व्यवहार करते हैं, तो इसमें गलत क्या है? दरअसल भारतीय समाज में नैतिकता को लेकर दोहरे मापदंड प्रचलित हैं। यहां वही नैतिक माना जाता है जो सार्वजनिक तौर पर स्वच्छ दिखता रहे, भले ही परदे के पीछे वह कुछ भी करे। यहां स्वच्छता भी उसी मध्यवर्गीय मानसिकता से निर्धारित होती है। यहां नेताओं के नाचने-गाने पर तो बहुत आपत्ति व्यक्त की जाती है, लेकिन उनके घोटाले या आपराधिक कृत्यों को लेकर कोई खास हलचल नहीं होती। पश्चिम का समाज इससे काफी आगे निकल चुका है। वह अपने जन प्रतिनिधियों के निजी जीवन से ज्यादा उनके मूल कामों को महत्व देता है। फ्रांस के प्रेजिडेंट सारकोजी की पत्नी कार्ला ब्रूनी अगर मॉडलिंग करती रही हैं, तो इससे सारकोजी पर कोई सवाल नहीं उठता। वहां जनप्रतिनिधियों और शेष समाज के लिए अलग-अलग मानदंड नहीं हैं। जो अपेक्षाएं पूरे समाज से हैं, वही नेताओं से भी हैं। लेकिन भारतीय समाज में अलग-अलग कसौटियां होने से कई तरह की समस्याएं आ रही हैं। इसलिए न तो हम दो तरह का जीवन जीएं, न ही अपने नेताओं को वैसा करने पर मजबूर करें।
</TEXT></DOC>