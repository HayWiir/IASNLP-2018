<?xml version="1.0" encoding="UTF-8" ?>
<DOC><TEXT>
प्रमुख संवाददाता ॥ नोएडा अथॉरिटी ने 2004 की विवादित रेजिडेंशल स्कीम के वर्ष 2008 में हुए सफल ड्रॉ के उन आवंटियों के प्लॉट कैंसल करने शुरू कर दिए हैं, जिन्होंने अलॉटमेंट लेटर के हिसाब से रकम नहीं जमा कराई है। लेकिन अहम बात यह है कि इस मामले आवंटियों को रुपये जमा कराने का नोटिस नहीं दिया गया था। अब तक 2 दर्जन प्लॉट कैंसल किए गए हैं। इन सभी को सूचना दे दी गई है। इनकी रजिस्टे्रशन मनी भी जब्त की जा रही है। सबसे बड़ी बात यह है कि बढ़े रेट लेने के खिलाफ लगभग 100 से ज्यादा सफल आवंटियों ने सुप्रीम कोर्ट में रिट दायर कर रखी है। इस मसले पर अगली सुनवाई जुलाई में होने वाली है। पिछली सुनवाई 26 अप्रैल को हुई थी। इसमें कोर्ट ने आवंटियों से अथॉरिटी में आवंटन राशि जमा कराने को कहा था। लेकिन इससे पहले कि कोई अथॉरिटी में आकर आवंटन राशि जमा कराता अथॉरिटी ने एक सूची बनाकर ऐसे सभी आवंटियों के प्लॉट कैंसल कर दिए जिन्होंने कोई रकम जमा नहीं कराई थी। दिल्ली के एक पूर्व प्रशासनिक अफसर का कहना है कि उन्हें प्लॉट की रकम जमा कराने को लेकर कोई नोटिस नहीं दिया। उनका प्लॉट कैंसल कर एकतरफा फैसला लिया गया है। वहीं एक आवंटी का कहना है कि पहले तो 27 साल बाद रिजर्व कैटिगरी में नंबर आया। वर्ष 2004 से वर्ष 2008 को हुए ड्रॉ के बीच रिजर्व कैटिगरी के आवंटियों की सूची में कोई गड़बड़ी भी नहीं थी तब जनरल के साथ रिजर्व कैटिगरी के आवंटियों से ज्यादा रेट क्यों वसूला जाए। कब आई थी स्कीम यह रेजिडेंशल स्कीम 2004 में आई थी। जुलाई 2005 में इसका ड्रॉ कराया गया। धांधली का आरोप लगने के बाद यह ड्रॉ 2 दिन बाद कैंसल हो गया। कोर्ट कचहरी के बाद आखिरकार जुलाई - अगस्त 2008 में शासन के शीर्ष अफसरों के पैनल की निगरानी में ड्रॉ कराया गया। इस ड्रॉ के बाद आवंटियों ने बढ़ी दरों को लेकर आपत्ति करते हुए प्लॉट के एवज में मांगी गई अलॉटमेंट मनी जमा नहीं कराई थी। इन दिनों यह केस सुप्रीम कोर्ट में जस्टिस आर. वी. रविंद्रन व जस्टिस आर. एम. लोढ़ा की बेंच में चल रहा है। किन मुद्दों पर लटका है मामला याचिका दायर करने वालों ने सुप्रीम कोर्ट में रखे गए तर्कों में बताया है कि अथॉरिटी ने सेक्टर 44 में आवंटन दर 2003 में 10 हजार रुपये प्रति वर्ग मीटर , वर्ष 2004 में 11 हजार 200, वर्ष 2005 में 13 हजार 700 रुपये के बाद अचानक वर्ष 2006 में 33 हजार 700 रुपये कैसे कर दी। इसके बाद वर्ष 2008 में यही दर 39 हजार 800 रुपये हो गई। सुप्रीम कोर्ट ने 23 दिसंबर 2009 को नोएडा अथॉरिटी से अचानक 20 हजार रुपये प्रति वर्ग मीटर की दर बढ़ाने का जवाब पूछा। तब से अथॉरिटी की तरफ से कोई जवाब दाखिल नहीं किया गया है। इस संबंध में अथॉरिटी के डिप्टी सीईओ अनिल राजकुमार से जानकारी मांगी गई तो उन्होंने इस बारे में चेयरमैन मोहिंदर सिंह से बात करने की सलाह दी।
</TEXT></DOC>