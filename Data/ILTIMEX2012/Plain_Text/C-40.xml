<?xml version="1.0" encoding="UTF-8" ?>
<DOC><TEXT>
प्रणव प्रियदर्शी हैलो, जी बताएं.. उधर से आवाज आई। एक दोस्त शाहिद को फोन किया था मैंने। साफ था कि उसने मेरा नंबर नहीं पहचाना। मेरी आवाज सुनते ही उसकी आवाज में खनक आ गई और मेरे संदेह की भी पुष्टि हो गई। अरे यार, अच्छा किया तुमने फोन किया। मेरा मोबाइल खो गया था। यह नया सेट लिया है और तुम्हारा नंबर मैं कहां से लूं, यही सोच रहा था। अब इसे सेव कर लेता हूं। उसने तो नंबर सेव कर लिया, पर मैं सोचने लगा कि इस सेव करने के चक्कर ने हमें कितना उलझा रखा है। इस चक्कर से हमें कौन सेव करेगा? क्या-क्या सेव करें? नंबर तो शायद ही किसी का याद रहता है। उस दिन पत्नी अपना नंबर मुझसे पूछ रही थीं। ऐसे अनचाहे इम्तहान का क्या किया जाए? संयोग से याद था तो बता दिया और जान बची। मगर, कितना और कौन-कौन सा नंबर याद रखेंगे? फोन नंबर याद रखेंगे तो एटीएम का पिन भूल जाएंगे। खुद मुझे अपनी याददाश्त पर भरोसा था। सो, उस दिन भी पहुंच गया एटीएम। ऐन वक्त पर पिन भूल गया। अब वहां याद करने की कोशिश में पीछे कतार वालों का ब्लडप्रेशर बढ़ रहा था। सो घर लौटना पड़ा। खीझ तब दोगुना हो गई जब घर का दरवाजा खोलते-खोलते वह कमबख्त नंबर याद आ गया। फेसबुक का पासवर्ड तीन बार भूल चुका हूं। तीन बार अकाउंट खुलवाना पड़ा। इस गम का मारा मैं अकेला नहीं हूं। एक मित्र हैं जो बरसों पुरानी छोटी-छोटी बातें भी याद रखने के लिए जाने जाते हैं। करीबी दोस्तों की बैठकी उनकी वजह से जानदार हो जाती है। उनके जरिए पुराने पलों को याद करना, उन खुशियों को दोबारा जीना हमारे लिए आसान हो जाता है। मगर, वह भी पिछले दिनों इसी बात का रोना रो रहे थे। वह घर के पास मार्केट में मिले। अपना मोबाइल वह घर पर ही छोड़ आए थे। बेटे के स्कूल प्रॉजेक्ट से जुड़ी कुछ चीजें खरीदनी थीं। बेटे की फरमाइश और दुकानदार की अडवाइज में अंतर था। सो, बेटे से पूछना था। समस्या वही। न पत्नी का नंबर याद, न घर का लैंडलाइन नंबर। बेचारे वापस घर जा रहे थे। संयोग से मैं मिल गया तो मेरे मोबाइल में सेव उनके घर का नंबर काम आ गया। बेशक इन नंबरों ने हमारी जिंदगी बहुत आसान कर दी है, लेकिन इसे उलझाया भी कम नहीं है। नंबरों के सहारे चलने वाली जिंदगी हमें बहुत प्यारी है, मगर जिंदगी का सहारा बने नंबर हम बार-बार भूल जाते हैं। इसकी क्या वजह हो सकती है? क्या यह कि यह सब कुछ कृत्रिम है, थोपा हुआ है। लेकिन कई बहुत पुरानी बातें तो अब भी नहीं भूला। अपने बचपन की कई घटनाएं तो आज भी स्मृति में सुरक्षित हैं। शायद हमारा मन कुछ चीजों को स्वीकार करता है और कुछ चीजों को रिजेक्ट कर देता है। कई बार लगता है सब कुछ मन के विपरीत ही चल रहा है। अगर एक दिन उसने कुछ भी नया दर्ज करने से इनकार कर दिया तो?
</TEXT></DOC>