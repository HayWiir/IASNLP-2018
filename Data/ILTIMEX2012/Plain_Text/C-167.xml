<?xml version="1.0" encoding="UTF-8" ?>
<DOC><TEXT>
पहली नजर के प्यार के बारे में बहुत कुछ कहा जाता है। वैसे, एक रिसर्च बताती है कि अगर पुरुष किसी महिला को कुछ सेकंड्स तक लगातार देखते हैं, तो वे इस प्यार में पड़े सकते हैं, जबकि महिलाओं के साथ ऐसा कम ही होता है। प्यार एक ऐसी चीज है, जो कब, कहां और किससे हो जाए, कुछ पता नहीं लगता। यही वजह है कि अब तक साइंटिस्ट भी इस बारे में कोई नुस्खा नहीं ढूंढ पाए हैं। खासतौर पर पहली नजर के प्यार का तो कहना ही क्या! पता ही नहीं लगता कि आपको कब कौन अच्छा लगने लगे। वैसे, हाल ही में आई एक स्टडी के मुताबिक, पुरुषों की नजर में इसका एक पैरामीटर होता है। अगर पुरुष किसी महिला को 8.2 सेकंड से ज्यादा वक्त तक देख रहे हैं, तो इसका मतलब यह है कि वह उन्हें बेहद अच्छी लग रही है। ऐसी कंडिशन में पहली नजर का प्यार होने के चांस बढ़ जाते हैं। इस स्टडी में 115 कॉलेज स्टूडेंट्स को शामिल किया गया और उन्हें खूबसूरत मॉडल्स व हीरोइनों को देखने को कहा गया। फिर लड़कों के रिऐक्शंस को बारीकी से ऑब्जर्व किया गया। इस स्टडी से जुड़े लोगों का मानना है कि अगर कोई पुरुष किसी महिला को 8.2 सेकंड से ज्यादा वक्त तक देख रहा है, तो उसके पहली नजर के प्यार में गिरफ्तार होने के चांसेज बढ़ जाते हैं। इसके उलट, अगर पुरुष ने महिला को 4.5 सेकंड या उससे कम वक्त तक देखा, तो इसका मतलब है कि वह उस महिला की ओर अट्रैक्ट नहीं हुआ है। या फिर यह भी कहा जा सकता है कि महिला के पसंद न आने की वजह से पुरुष ने उसके साथ आई कॉन्टैक्ट नहीं बनाया। हालांकि महिलाओं के मामले में यह स्टडी लागू नहीं होती। अगर महिलाएं भी किसी पुरुष को उतनी ही देर तक देख रही हैं, जितना कि पुरुष ने उन्हें देखा है, तो भी उनके पहली नजर के प्यार में गिरफ्तार होने के चांस कम ही होते हैं। रिसर्च करने वालों के मुताबिक, महिलाओं और पुरुषों के एक-दूसरे को देखने के तरीकों में फर्क होने की वजह उनके भीतर मौजूद डर है। दरअसल, महिलाओं के मन में अनचाही प्रेग्नेंसी और सिंगल पैरंटहुड का डर रहता है। बावजूद इसके, आई टु आई कॉन्टेक्ट अपने आप में अलग मायने रखता है। वैसे, पिछले दिनों आई एक और स्टडी के मुताबिक, साल 2007 में 22 मिलियन लोगों ने ऑनलाइन डेटिंग साइट्स पर खुद को रजिस्टर किया। इस स्टडी में यह बात सामने आई कि यहां रजिस्टर्ड हरेक पांच में से सिर्फ एक आदमी को ही सच्चा प्यार हुआ और बाकी ऐसे ही रह गए। इसका मतलब कि ऑनलाइन डेटिंग के जरिए प्यार की सफलता की गारंटी रीयल लव के मुकाबले कम ही होती है। रिसर्चर डॉक्टर जेफ गेविन कहते हैं, 'अभी तक ऑन लाइन डेटिंग के जरिए बनने वाली रिलेशनशिप के बारे में कोई बड़ी स्टडी नहीं की गई है, लेकिन दिनोंदिन बढ़ती इनकी लोकप्रियता देखकर कहा जा सकता है कि लोग इन्हें पसंद कर रहे हैं।'
</TEXT></DOC>