<?xml version="1.0" encoding="UTF-8" ?>
<DOC><TEXT>
प्रमुख संवाददाता।। नई दिल्ली बोफोर्स मामले सीबीआई ने अदालत से आरोपी ओतावियो क्वात्रोकी के खिलाफ दर्ज केस वापस लेने की अनुमति मांगी है। सीबीआई ने दलील दी कि दो दशक बीच चुके हैं और क्वात्रोकी को प्रत्यर्पण के जरिये यहां लाने के सारे प्रयास फेल रहे हैं ऐसे में इस केस को वापस लेने की अनुमति दी जाए। तीस हजारी स्थित चीफ मेट्रोपॉलिटन मैजिस्ट्रेट विनोद यादव की अदालत में सुनवाई के दौरान सीबीआई की ओर से पेश अडिशनल सॉलीसिटर जनरल पी. पी. मल्होत्रा ने दलील दी कि सरकार ने केस वापस लेने के लिए अपनी सहमति दे चुकी है। इस मामले में 19 साल हो चुके हैं और क्वात्रोकी को भारत नहीं लाया जा सका, ऐसे में केस आगे बढ़ाने का कोई मतलब नहीं रह जाता। क्वात्रोकी के खिलाफ दर्ज केस वापस लेने के लिए सीबीआई पहले ही अर्जी दाखिल कर चुकी है। सीबीआई के वकील का कहना था कि इस मामले में सीआरपीसी की धारा-321 के तहत अर्जी दाखिल कर केस वापस लेने की गुहार लगाई गई है और इस प्रावधान के तहत केस की मेरिट से कोई लेना देना नहीं है। इस प्रावधान के तहत प्रॉसिक्यूटर फैक्ट को देखता है और वह केस वापस लेने के लिए सहमति देता है। इस मामले में प्रॉसिक्यूटर से सहमति लेने के बाद ही केस वापस लेने की अर्जी दाखिल की गई है। मल्होत्रा ने यह भी दलील दी कि अदालत का काम सिर्फ यह देखना है कि केस वापस लेने की अर्जी पब्लिक इंट्रेस्ट और गुड फेथ में है या नहीं। सीबीआई की ओर से मल्होत्रा के अलावा वकील यू. एस. प्रसाद और नवीन माटा भी पेश हुए। इन्होंने दलील दी कि क्वात्रोकी को एक बार मलयेशिया में और दूसरी बार अर्जेंटीना में पकड़ा गया लेकिन दोनों ही बार उसे भारत लाने की कोशिशें नाकाम रही। वहीं सीबीआई द्वारा केस वापस लेने की अर्जी का विरोध करते हुए एनजीओ की ओर से पेश वकील अजय कुमार अग्रवाल और सिद्धार्थ गुप्ता ने दलील दी कि यह मामला जनहित से जुड़ा हुआ है ऐसे में उनका पक्ष सुना जाए। सीबीआई का कहना था कि इन दोनों का इस मामले से कोई लेना देना नहीं है और ये न तो शिकायती हैं और न ही पीड़ित ऐसे में इनका इस मामले में कोई लोकस (मामले में दलील रखने का अधिकार) नहीं है। सुनवाई के दौरान सीएमएम विनोद यादव ने इन दोनों वकीलों से कहा कि वह पहले अपना लोकस को साबित करें। सुनवाई के दौरान अग्रवाल ने पी. पी. मल्होत्रा की पेशी पर भी ऐतराज जताया और कहा कि वह इस मामले में आरोपी रहे विन चड्ढा के लिए पेश हो चुके हैं। लेकिन सुनवाई के दौरान यह तथ्य सामने आया कि मल्होत्रा विन चड्ढा को इस केस से पहले किसी अन्य मामले में बचाव कर चुके हैं। अदालत ने अग्रवाल की उक्त दलीलों को खारिज कर दिया जिसके बाद मल्होत्रा ने इस मामले में बहस शुरू की। मामले की अगली सुनवाई के लिए अदालत ने 29 सितंबर की तारीख तय कर दी है।
</TEXT></DOC>