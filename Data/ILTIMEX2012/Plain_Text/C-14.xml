<?xml version="1.0" encoding="UTF-8" ?>
<DOC><TEXT>
रामेश्वर दयाल नई दिल्ली ॥ कॉमनवेल्थ गेम्स को ध्यान में रखकर पुरानी दिल्ली में चल रहे विकास कार्यों की वजह से पेड़ों की बलि चढ़ना शुरू हो गया है। इलाके में बनाए जा रहे फुटपाथ और साइकल रिक्शा ट्रैक के बीच आने वाले कई पेड़ों के आसपास क्यारी नहीं बनाई गई है, जिससे उनके दम तोड़ने का खतरा पैदा हो गया है। इनमें कई 100 साल पुराने पेड़ भी शामिल हैं। दरियागंज मंंे एमसीडी की लापरवाही से एक पेड़ की मौत भी हो चुकी है। स्थानीय विधायक ने एमसीडी के इस रवैये के खिलाफ कोर्ट में जाने का फैसला किया है। पुरानी दिल्ली के लोथियान पुल से लालकिला और सुभाष पार्क से दरियागंज तक, हर जगह आजकल नए फुटपाथ और साइकल रिक्शा टै्रक बनाए जा रहे हैं, जिसके लेकिन एमसीडी के इस काम की वजह से चलते कई पेड़ों के अस्तित्व हो खतरा हो गया है। लालकिला इलाके में यह आजकल कुछ खास तेजी से चल रहा है। वहां भी कई पेड़ों को टाइल्स और कंक्रीट से घेरा जा रहा है। सुभाष पार्क बस स्टॉप के पास नीम के एक बहुत बड़े पेड़ को चारों ओर सीमेंट से भर दिया गया है, क्योंकि यह साइकल ट्रैक के बीच में आ रहा है। सवाल यह है कि जब ट्रैक के बीचोबीच पेड़ खड़ा है, तो वहां साइकल रिक्शा कैसे चलेंगे। इतना ही नहीं, दरियागंज के फुटपाथों पर बचे-खुचे चुनिंदा पेड़ों पर भी आफत आनी शुरू हो गई है। बताते हैं कि एमसीडी ने यहां स्ट्रीट लाइटें लगाने के बाद फुटपाथ को पक्का कर दिया। इस कारण डाकखाने के पास एक पेड़ पूरी तरह सूख चुका है, जबकि थाने के सामने खड़े आधे दर्जन पेड़ सूखने की कगार पर हैं। स्थानीय विधायक शोएब इकबाल एमसीडी के काम करने के तरीके से खासे खफा हैं। उनका कहना है कि पुरानी दिल्ली में वैसे ही पेड़ बहुत कम हैं। जो हैं, उन्हें भी एमसीडी तबाह करने में लगी है। उन्होंने हैरानी जताई कि पेड़ों के आसपास क्यारी बनाई जाने के सुप्रीम कोर्ट के आदेश के बावजूद कुछ पेड़ों के साथ ऐसा नहीं हो रहा है। शोएब के अनुसार, वह कोर्ट में एमसीडी के खिलाफ अवमानना का मुकदमा दर्ज करेंगे। एमसीडी के ही बागवानी विभाग के अनुसार, वहां कुछ पेड़ों के आसपास क्यारी बनाई गई है, कुछ में लापरवाही बरती गई है, जिसके लिए हमने ठेकेदार को चेतावनी दे दी है कि उन्हें जल्द से जल्द ठीक कर दिया जाए। वहीं, स्थानीय पार्षद खुर्रम इकबाल का कहना है कि उन्होंने एमसीडी के आला अफसरों से इस बाबत शिकायत की है, फिर भी पेड़ों को बचाने का कोई प्रयास नहीं किया जा रहा। दूसरी ओर, सोसायटी फॉर कल्चर एंड हेरिटेज फोरम के सदस्य संजय भार्गव इस बात से हैरान हैं कि देश को गुलाम बनाने वाले अंगे्रजों ने पुरानी दिल्ली में खूब पेड़ लगाए थे, लेकिन आजाद भारत का प्रशासन उन्हें मारने पर तुला है। भार्गव के अनुसार, उन्होंने इस लापरवाही की शिकायत एमसीडी कमिश्नर से की है, लेकिन अब तक पेड़ों को बचाने की कवायद शुरू नहीं हुई है।
</TEXT></DOC>