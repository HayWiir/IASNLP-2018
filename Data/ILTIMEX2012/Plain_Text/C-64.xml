<?xml version="1.0" encoding="UTF-8" ?>
<DOC><TEXT>
नगर संवाददाता नोएडा ।। यहां के एक मॉल में स्थित रेस्तरां-बार में गुरुवार देर रात जमकर हंगामा हुआ। यह नजारा बिल्कुल किसी कॉमेडी फिल्म के क्लाइमेक्स की तरह था। दरअसल, पार्टी में आए लोगों और रेस्तरां कर्मियों के बीच हुई कहासुनी के बाद खाना व प्लेटों को एक दूसरे पर फेंककर हमला किया गया। इसी दौरान मिली सूचना के आधार पर बीच-बचाव करने आए एक सब इंस्पेक्टर को पार्टी में आई महिला ने ऐसा धक्का दिया कि वह फिसलते हुए काफी दूर जा गिरे। अब उनका एक पैर फ्रैक्चर हो गया है। फिलहाल, सब इंस्पेक्टर को तीन सप्ताह का बेड रेस्ट भी दे दिया गया है। पार्टी में सीनियर आईपीएस अधिकारी के रिलेटिव व सुप्रीम कोर्ट के सीनियर एडवोकेट के होने को देखते हुए पुलिस ने भी मामले को कुछ देर बाद ही रफा-दफा कर दिया। यह घटना गुरुवार देर रात करीब 1 बजे हुई। सेक्टर-25ए स्पाइस मॉल के रेस्तरां-बार में एक सीनियर पुलिस अधिकारी के दिल्ली में रहने वाले रिलेटिव की फैमिली बर्थडे पार्टी सेलिब्रेट करने आई थी। पार्टी में सुप्रीम कोर्ट के सीनियर एडवोकेट व एक अन्य अधिकारी की फैमिली भी आई थी। पार्टी में 19 मेंबर थे। इनके लिए रेस्तरां-बार में 20 हजार रुपये में बुकिंग हुई थी। बताया जाता है कि देर रात तक शराब पीने के बाद करीब 1 बजे तक कुछ लोग ही खाना खा पाए थे। इसके बाद लोगों को खाना खिलाने में रेस्तरां कर्मी देर कर रहे थे। इससे गुस्साए नशे में धुत एक फैमिली मेंबर ने रेस्तरां कर्मी से बदतमीजी कर दी। इसे देख वहां मौजूद एक बाउंसर ने सीनियर पुलिस अधिकारी के रिलेटिव को धक्का दे दिया। इसके बाद जमकर हंगामा शुरू हो गया। पार्टी में लोगों व रेस्तरां कर्मियों में गाली गलौच व मारपीट होने लगी। पार्टी में आई महिलाएं ने भी खाने और प्लेटों को फेंककर तोड़फोड़ शुरू कर दी। इसे देख रेस्तरां कर्मियों व बाउंसरों ने भी पार्टी में आए लोगों से अभद्रता शुरू कर दी। इसी दौरान पुलिस कंट्रोल रूम में सूचना दी गई। स्पाइस चौराहे के पास पेट्रोलिंग कर रही पीसीआर-11 में तैनात सब इंस्पेक्टर रजनीश और अन्य पुलिसकर्मी तत्काल वहां पहुंचे। रेस्तरां-बार में जगह-जगह टूटी हुई प्लेटें व खाने का सामान देखकर पुलिसकर्मी भी दंग रह गए। पुलिस को देख पार्टी में आई एक महिला के हौसले और बुलंद हो गए। सब इंस्पेक्टर ने जब इसका विरोध किया तो महिला ने उन्हें तेजी से धक्का दे दिया। इससे वह फर्श पर फिसलते हुए काफी दूर जा गिरे। जिससे उनके एक पैर में गंभीर चोट आई। पुलिस से बदतमीजी करने को देख सेक्टर-24 थाने से भारी संख्या में पुलिस फोर्स को मौके पर बुलाया गया। पुलिस ने हंगामा करने के आरोप में रेस्तरां कर्मियों व पार्टी में आए लोगों को हिरासत में ले लिया। लेकिन मामला हाई प्रोफाइल होने की वजह से देर रात ही मामले को रफा-दफा कर दिया गया। उधर, हंगामे में घायल हुए सब इंस्पेक्टर का शुक्रवार को मेडिकल चेकअप कराया गया। इसमें उनका एक पैर फ्रैक्चर पाया गया।
</TEXT></DOC>