<?xml version="1.0" encoding="UTF-8" ?>
<DOC><TEXT>
एनबीटी न्यूज ॥ गुड़गांव अब कम उम्र में वीइकल चलाना न सिर्फ ड्राइवर को बल्कि वीइकल मालिक को भी महंगा पड़ सकता है। पुलिस ने ऐसे वीइकल ड्राइवरों के खिलाफ अभियान शुरू कर दिया है। इस अभियान के तहत हाइवे के अलावा ईस्ट और वेस्ट जोन में चालान काटे जा रहे हैं। वीइकल चलाने वाले को 500 रुपये और वीइकल मालिक को 1000 जुर्माने के साथ - साथ 3 महीने की कैद का प्रावधान है। अभियान के पहले दिन सोमवार को पुलिस की कई टीमों ने अपने - अपने एरिया में 18 से कम उम्र के वीइकल चालकों के चालान काटे। चालान का भुगतान अब मैजिस्ट्रेट के सामने कोर्ट मेें करना होगा। कम उम्र में वीइकल चलाने से न सिर्फ ड्राइवर अपनी जान जोखिम में डालता है बल्कि दूसरे वीइकल ड्राइवरों के लिए भी परेशानी का सबब बनता है। टै्रफिक पुलिस की मानें तो ऐसे वीइकल ड्राइवरों की संख्या में इजाफा होता जा रहा है। खासकर स्कूल जाने वाले लड़के - लड़कियां कम उम्र के बावजूद वीइकल चलाते हैं। सड़कों पर कम उम्र के वीइकल ड्राइवरों की संख्या बढ़ना ट्रैफिक पुलिस के लिए चिंता का विषय बनता जा रहा था। इस बारे में पुलिस के पास कई बार आम लोगों की ओर से शिकायतें भी मिली थीं। इसके बाद पुलिस ने ऐसे वीइकल ड्राइवरों के खिलाफ अभियान चलाने का प्लान तैयार किया। इस प्लान को अमलीजामा पहनाने से पहले डीसीपी ट्रैफिक भारती अरोड़ा ने शहर के सभी ट्रैफिक इंस्पेक्टर , जोनल ऑफिसर सहित सभी ट्रैफिक पुलिस अधिकारियों की मीटिंग की। मीटिंग में जरूरी दिशा - निर्देश दिए गए। प्लान को 18 अक्टूबर से शुरू किया गया। फर्स्ट फेज में यह प्लान 31 अक्टूबर तक चलेगा। अभियान के पहले दिन ट्रैफिक पुलिस की विभिन्न टीमों ने शहर में 18 चालान काटे। हाइवे पर ट्रैफिक थाना 1 के इंचार्ज सबइंस्पेक्टर ओमप्रकाश और ट्रैफिक थाना 2 के इंचार्ज सबइंस्पेक्टर देवीचरण की टीमों ने 7 चालान काटे। इसके अलावा वेस्ट एरिया 10 और ईस्ट जोन में 1 कम उम्र के वीइकल ड्राइवर का चालान काटा गया। क्या कहती है लाइसेंस अथॉरिटी डिस्ट्रिक्ट इंस्पेक्टर जयनारायण दहिया ने बताया कि 18 साल की उम्र होने पर ही ड्राइविंग लाइसेंस जारी किया जाता है। इसके अलावा 16 से 18 साल की उम्र में जो ड्राइविंग लाइसेंस जारी किया जाता है , वह बिना गियर की गाड़ी के लिए होता है। यह लाइसेंस 50 सीसी क्षमता से कम वाले वाहनों के लिए जारी किया जाता है। हर रोज बालिग लोगों के 50 से 60 लाइसेंस बनाए जा रहे हैं जबकि 16 से 18 साल की उम्र के महीने भर में 2 से 3 लाइसेंस ही जारी किए जा रहे हैं। क्या कहती हैं डीसीपी ट्रैफिक डीसीपी ट्रैफिक भारती अरोड़ा ने बताया कि कम उम्र के वीइकल ड्राइवरों के खिलाफ अभियान जारी रहेगा। कम उम्र में वीइकल चलाना ट्रैफिक नियमों के खिलाफ है। ऐसे मेें वीइकल ड्राइवर खुद तो अपनी जान जोखिम में डालता ही है , साथ ही दूसरे वीइकल ड्राइवरों के लिए भी परेशानी खड़ी करता है।
</TEXT></DOC>