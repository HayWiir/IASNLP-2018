<?xml version="1.0" encoding="UTF-8" ?>
<DOC><TEXT>
चार महीने बाद होने जा रहे कॉमनवेल्थ खेलों के लिए राजधानी को दुल्हन की तरह सजा देने के दावे किए जा रहे हैं, लेकिन दिल्ली में नागरिक सुरक्षा का हाल देखते हुए शायद ही कोई इस शहर की सुंदरता और सजावट को सराहने की स्थिति में हो। सड़कों पर छीनझपट, घरों में घुसकर लूटपाट, बच्चों का अपहरण, बुजुर्गों की हत्याएं, विदेशी टूरिस्टों के साथ धोखाधड़ी, महिलाओं से बदसलूकी से लेकर लड़कियों को ब्लेड मार देने तक दसियों घटनाएं हर रोज अखबारों की शोभा बढ़ा रही हैं। शहर की कानून-व्यवस्था का जिम्मा दिल्ली पुलिस का है, लेकिन हर महीने दो-चार ऐसे मामले सुनने को मिल जाते हैं, जिनमें मुख्य आपराधिक भूमिका दिल्ली के किसी पुलिसकर्मी की हुआ करती है। ऐसे माहौल में इस शहर में चाहे जितने भी होटल खड़े कर लिए जाएं, आवागमन की व्यवस्था चाहे जितनी भी सुचारु बना दी जाए, लेकिन खेलों के दौरान खिलाड़ी, दर्शक और पर्यटक मिलाकर अगर सचमुच लाखों की संख्या में विदेशी इस शहर में आ गए तो उनकी सुरक्षा की गारंटी कौन लेगा? केंद्र और राज्य सरकारों का रवैया देखकर लगता नहीं कि वे इस विस्फोटक संभावना को लेकर जरा भी चिंतित हैं। राजनेताओं की भूमिका 'लड़कियों को रात में अकेले नहीं निकलना चाहिए' जैसे हास्यास्पद बयान जारी करने तक सीमित है, तो दिल्ली पुलिस यह कहना ही अपने लिए काफी मानती है कि दोषियों के खिलाफ (या दोषी पाए जाने पर) कड़ी कार्रवाई की जाएगी। इसकी तुलना दो साल पहले पेइचिंग ओलिंपिक के दौरान वहां देखे गए सुरक्षा स्तर के साथ करने पर घबराहट सी होने लगती है। आयोजन के महीनों पहले से ऐसी सचित्र खबरें आ रही थीं कि आयोजन स्थलों पर तैनात पुलिसकर्मी ढीले-ढाले से न लगें, इसके लिए उनकी शर्ट के कॉलर में आगे की तरफ पिनें लगा दी गई थीं, ताकि गर्दन सीधी रखना उनकी आदत में आ जाए। ऐसे उपायों को एक कम्युनिस्ट देश का तानाशाही हथकंडा मानकर लोगों के भीतर से उपजने वाली सहज-स्वाभाविक चुस्ती को ही काम्य माना जाए तो भी दिल्ली पुलिस की पहचान समझी जाने वाली विशाल तोंद कॉमनवेल्थ के आयोजन में कोई अच्छा दृश्य उपस्थित नहीं करेगी। असल चीज है शहर के लिए एक चाक-चौबंद सुरक्षा व्यवस्था, जो कोई ऐसी चीज नहीं है जिसे रातोंरात असेंबल करके सड़कों पर खड़ा कर दिया जाएगा। सरकार बताए कि जिस तरह मेट्रो लाइनों, सड़कों, फ्लाईओवरों वगैरह के निर्माण के लिए कॉमनवेल्थ खेलों तक एक-एक दिन के लक्ष्य तय किए गए हैं, क्या वैसा ही कोई व्यवस्थित कार्यक्रम दिल्ली की नागरिक सुरक्षा के लिए भी बनाया गया है? अगर नहीं, तो आयोजन के बाकी कामों को इससे कम जरूरी मानते हुए इस दिशा में तत्काल काम शुरू कर दिया जाना चाहिए। आगामी अक्टूबर में दिल्ली आने वाले विदेशी खिलाडि़यों और पर्यटकों को फूलप्रूफ सुरक्षा तभी दी जा सकेगी, जब इस शहर के नागरिक मई - जून की अंधेरी रातों में शहर की सुनसान गलियों में घूमते हुए भी खुद को महफूज समझेंगे। और याद रहे, एक नागरिक कॉमन वेल्थ गेम्स से भी ज्यादा अपने जान-माल की सुरक्षा का हकदार है।
</TEXT></DOC>