<?xml version="1.0" encoding="UTF-8" ?>
<DOC><TEXT>
एशियाड और कॉमन वेल्थ गेम्स में भारतीय महिलाओं की जीत का जश्न मना रहे अधिकांश भारतीय परिवार आज भी बेटों की तमन्ना रखते हैं। लोग चाहते हैं कि भगवान बेटी दे तो, लेकिन पड़ोसी को। मुंबईकरों में भी बेटों का वैसा ही क्रेज बरकरार है। ताजा आंकड़ों के मुताबिक, पिछले पांच सालों से मुंबई का सेक्स रेशियो 918 पर अटका है। बीएमसी के हेल्थ डिपार्टमेंट से हासिल जानकारी के मुताबिक, महानगर में 2009 में 91,355 लड़कों का जन्म हुआ जबकि इस दरमियान पैदा होनेवाली लड़कियों की संख्या 83,943 थी। इसका अर्थ शहर में एक हजार लड़कों पर 918 लड़कियां पैदा हुई हैं। आरटीआई ऐक्टिविस्ट अनिल गलगली द्वारा बीएमसी से हासिल जन्म के आंकड़ों के अनुसार, पिछले पांच सालों से सेक्स रेशियो तकरीबन इतना ही रहा है। जबकि प्राकृतिक रूप से यह 960 के करीब होना चाहिए। निश्चित है कि आनेवाले सालों में मुंबई के लड़कों को आसानी से दुल्हन नहीं मिलेगी। एक हजार में से कम से कम 82 लड़के यानी 8 प्रतिशत से अधिक लड़के कुंवारे रहेंगे। मुंबई में गर्ल चाइल्ड का कैंपेन गति पकड़ने से पहले ही अपनी धार खो चुका है। इस बारे में मुंबई बेस्ड एनजीओ 'पॉपुलेशन फर्स्ट' की डायरेक्टर डॉ ए एल शारदा का कहना है, 'सेक्स रेशियो का न बढ़ना चिंता का विषय है। निश्चित रूप से यह स्त्री भ्रूण हत्या के खिलाफ सालों से चलाए जा रहे अभियानों की असफलता दर्शाता है। समाज का नजरिया अब भी तंग है लेकिन रेशियो का पांच साल से थमे रहना संतोषजनक भी है।' तो क्या इसका अर्थ यह कि तमाम कानूनों के बावजूद महानगर में अब भी प्रिनेटल सेक्स सिलेक्शन और भ्रूण की लिंग जांच जारी है? जवाब में एक गाइनेकोलॉजिस्ट ने नाम न छापने की शर्त पर बताया, 'हालांकि कानून का डर है लेकिन कई जगह भ्रूण जांच और हत्या का खेल जारी है। मुंबई में सख्ती है सो लोग दूसरे शहरों और गुजरात में जाकर यह काम करा रहे हैं।' यही वजह है कि मुंबई ही नहीं पूरे महाराष्ट्र का रेकॉर्ड खराब रहा है। स्टेट हेल्थ रिसोर्स सेंटर, पुणे से हासिल ताजा आंकड़ों के अनुसार, महाराष्ट्र का औसत सेक्स रेशियो ( 0- 6 वर्ष के बच्चे) 850 आया है। यह 2006 में 871, 2003 में 878 था। यह राष्ट्रीय अनुपात से बेहद कम है (देखें टेबल)। डॉ शारदा के मुताबिक, 'महाराष्ट्र का औसत कम रहना दर्शाता है कि हमें अभी बहुत काम करना है।' पीएनडीटी कानूनों के तहत कई डॉक्टरों को जेल भिजवा चुकी सातारा की वकील वर्षा देशपांडे कहती हैं, 'कानून अच्छा है लेकिन इसे कड़ाई से लागू किया जाना चाहिए। गर्भस्थ शिशु की हत्या को हत्या की श्रेणी में लाया जाना एक बेहतर उपाय हो सकता है।' बॉक्स : एक हजार जन्मे लड़कों पर लड़कियों का जन्म साल रेशो 2006 91 9 2007 92 0 2008 91 8 2009 91 8 स्रोत : बीएमसी - हेल्थ डिपार्टमेंट ----- 0- 6 वर्ष के बच्चों के का सेक्स रेशियो साल नैशनल महाराष्ट्र 1998 89 8 913 2003 88 2 878 2006 90 1 871 2010 उपलब्ध नहीं 850 स्रोत : स्टेट हेल्थ रिसोर्स सेंटर, पुणे
</TEXT></DOC>