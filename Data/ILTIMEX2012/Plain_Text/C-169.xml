<?xml version="1.0" encoding="UTF-8" ?>
<DOC><TEXT>
रामेश्वर दयाल ॥ नई दिल्ली नगर निगम को अपना बकाया प्रॉपर्टी टैक्स न देने वाले लोग और संस्थान सावधान हो जाएं। ऐसे लोगों का नाम शीघ्र ही अखबारों में छपने जा रहा है। नगर निगम का कहना है कि ऐसे लोगों से टैक्स लेने के लिए कई राहत योजनाएं तक शुरू की जा चुकी हैं और उन्हें कई बार चेताया भी जा चुका है। लेकिन उसका खास नतीजा नहीं निकला है। अब ऐसे लोगों की इज्जत उछालने के लिए एमसीडी अब नया कदम उठाने जा रही है। एमसीडी के करीब 1,362 करोड़ रुपये प्रॉपर्टी टैक्स के बकाया के रूप में फंसे हुए हैं। नगर निगम के प्रॉपर्टी टैक्स विभाग के सूत्रों के अनुसार, शीघ्र ही अखबारों में पहली लिस्ट उन लोगों और संस्थानों की छपवाई जाएगी, जिन पर 5 लाख रुपये या उससे अधिक का टैक्स बकाया है। ऐसे लोगों की संख्या करीब 4816 है। इनमें आम लोगों के अलावा कई प्राइवेट व सरकारी संस्थान शामिल हैं। दूसरी लिस्ट में उन लोगों या संस्थानों के नामों को उजागर किया जाएगा, जिन पर एक से पांच लाख रुपये का प्रॉपर्टी टैक्स बकाया है। इनकी संख्या करीब 21,000 है और इन पर करीब 400 करोड़ रुपये बकाया है। लेकिन शुरू में इस श्रेणी में 6 हजार लोगों के ही नाम अखबारों में प्रकाशित करवाए जाएंगे। लेकिन नोटिस सभी को जारी किया जाएगा। विभाग का कहना है कि वैसे तो करीब 19 हजार ऐसे प्रॉपर्टी धारक भी हैं, जिन पर 50 हजार से एक लाख रुपये तक का करीब 250 करोड़ रुपये बकाया है। इनको फिलहाल नोटिस जारी किए जाएंगे। साथ ही, कानूनी कार्रवाई भी की जाएगी। गौरतलब है कि प्रॉपर्टी टैक्स की वसूली को लेकर नगर निगम कई उपाय अपना चुका है। ऐसे लोगों के नाम एमसीडी के जोनल कार्यालयों के बाहर प्रकाशित करवाए जा चुके हैं। कई बार विभिन्न इलाकों में उनके नाम की डुगडुगी तक बजाई जा चुकी है और कई के बैंक खाते तक सील किए जा चुके हैं। इसके बावजूद इस मद में निगम को खास राजस्व नहीं मिल रहा है। विशेष बात यह है कि ऐसे लोगों की प्रॉपर्टी टैक्स का ब्याज और पेनल्टी तक माफ करने की योजनाएं अमल में लाई जा चुकी हैं, लेकिन लोग टैक्स देने में गंभीरता नहीं दिखा रहे हैं। निगम की स्थायी समिति के अध्यक्ष योगेंद्र चंदोलिया का कहना है कि प्रॉपर्टी टैक्स निगम की आय का एक प्रमुख स्रोत है, जिसका उपयोग विकास कार्यों के लिए किया जाता है। ऐसे में, लोगों को अपना प्रॉपर्टी टैक्स देने के लिए आगे आना चाहिए। उन्होंने कहा कि हम इस बात की भी कवायद कर रहे हैं कि प्रॉपर्टी की संख्या में इजाफा किया जाए। एक सरकारी सर्वे में राजधानी में प्रॉपर्टी इकाइयों की संख्या करीब 30 लाख बताई गई है, जबकि हम मात्र नौ लाख प्रॉपर्टी से ही टैक्स वसूल रहे हैं। चंदोलिया के अनुसार, एमसीडी कमिश्नर को कहा गया है कि प्रॉपर्टी की संख्या बढ़ाने में गंभीर कवायद की जाए, ताकि निगम की माली हालत में सुधार हो।
</TEXT></DOC>