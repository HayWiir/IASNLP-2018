<?xml version="1.0" encoding="UTF-8" ?>
<DOC><TEXT>
मुंबई ।। ग्राहकों को लुभाने के लिए फोन सर्विस मुहैया कराने वाली कंपनियां लंबे-चौड़े वादे करती हैं। प्राय: ग्राहक इन वादों के प्रलोभन में आ जाते हैं। बाद में उन्हें पता चलता है कि उनके साथ छल किया गया। ऐसे ग्राहकों को राहत देने वाला एक फैसला सेंट्रल मुंबई जिला उपभोक्ता अदालत ने दिया है। झूठे वादे के चक्कर में फंस कर वर्ली के एक डॉक्टर ने अपनी पत्नी का प्रीपेड मोबाइल कनेक्शन पोस्ट पेड मोबाइल कनेक्शन में बदलवा दिया। लेकिन बाद में सर्विस प्रवाइडर कंपनी ने स्कीम का फायदा नहीं दिया। जिला उपभोक्ता अदालत ने सर्विस प्रवाइडर कंपनी को सेवा में कमी का दोषी करार देते हुए डॉक्टर दंपत्ति को राहत प्रदान की। सेंट्रल मुंबई जिला उपभोक्ता अदालत ने वोडाफोन एस्सार लि. और उसके एजेंट ग्लोबल डायरेक्ट को संयुक्त रूप से या इंडिपेंडेंटली शिकायतकर्ता को उनसे प्राप्त किए गए 350 रु. वापस लौटाने का निर्देश दिया। इसके साथ ही अदालत ने वोडाफोन को निर्देश दिया कि वह शिकायतकर्ता की अवांछित स्कीम रद्द कर दे। उपभोक्ता अदालत ने वोडाफोन और ग्लोबल डायरेक्ट को निर्देश दिया कि वे शिकायतकर्ता को मुकदमे के खर्च, क्षतिपूर्ति और मानसिक यंत्रणा के लिए एक हजार रु. का भुगतान करें। इस मामले में शिकायतकर्ता डॉ. विक्रम हिंगोरानी और उनकी पत्नी डॉ. पूर्णिमा हिंगोरानी वोडाफोन के सबस्क्राइबर थे। डॉ. विक्रम का पोस्ट पेड कनेक्शन था जबकि उनकी पत्नी पूर्णिमा का प्रीपेड कनेक्शन था। सन 2009 में ग्लोबल सविर्सेज ने डॉ. पूर्णिमा का प्रीपेड नंबर पोस्ट पेड नंबर में बदल देने का प्रस्ताव किया। इसके लिए उन्हें कुछ इंसेंटिव प्रस्तावित किए गए। नई स्कीम के मुताबिक डॉ. पूर्णिमा को 350 रु. भुगतान करने पर हर महीने 1200 मिनट का फ्री टाक टाइम मिलने वाला था। डॉ. विक्रम को यह भी बताया गया कि यदि उनकी पत्नी नई स्कीम लेती है तो प्रति माह मुफ्त 350 एसएमएस भेजने की सुविधा भी दी जाएगी। 17 सितंबर 2009 को डॉ. विक्रम ने वोडाफोन को 350 रु. अदा कर दिया। इस भुगतान की रसीद भी उन्हें दी गई। 19 अक्टूबर 2009 को डॉ. विक्रम ने पाया कि उनकी पत्नी का नंबर प्री पेड से पोस्ट पेड में कंवर्ट कर दिया गया लेकिन कनैक्शन उनके नाम से जारी किया गया। इसके साथ ही उन्हें जो लाभ देने के वादे किए गए थे वे भी पूरे नहीं किए गए। 15 दिसंबर 2009 को विक्रम ने जिला उपभोक्ता अदालत में शिकायत दर्ज की। उन्होंने अदालत से निवेदन किया कि वह उन्हें वोडाफोन को नई स्कीम के लिए भुगतान किए गए 350 रु. वापस दिलाए तथा सर्विस प्रोवाइडर और एजेंट को उन्हें मुआवजा भुगतान करने का निर्देश दे। ग्लोबल डाइरेक्ट ने जिला उपभोक्ता अदालत में एक हलफनामा पेश कर कहा कि हिंगोरानी दंपति से 350 रु. उनका प्रीपेड कनेक्शन पोस्टपेड कनेक्शन में बदलने के लिए वसूला गया था। वोडाफोन ने अपने लिखित जवाब में कहा कि उसने कभी भी उपर्युक्त स्कीम जारी ही नहीं की थी। लेकिन जिला उपभोक्ता अदालत ने वोडाफोन और उसके एजेंट की दलीलें ठुकराते हुए उन्हें सेवा में कमी का दोषी करार दिया। - सरोज त्रिपाठी
</TEXT></DOC>