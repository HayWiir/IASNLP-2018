<?xml version="1.0" encoding="UTF-8" ?>
<DOC><TEXT>
पीटीआई ॥ क्वांगचओ भारत की पुरुष कबड्डी टीम ने जापान को गुरुवार को यहां 52-17 से हरा कर लगातार छठी बार एशियन गेम्स के फाइनल में स्थान बना लिया। भारत की महिला टीम ने अत्यंत रोमांचक संघर्ष में ईरान को 23-22 से हरा कर फाइनल में जगह बना ली। यह पहला मौका है जब महिला कबड्डी को एशियन गेम्स में शामिल किया गया है। भारत की महिला टीम फाइनल में थाइलैंड से भिड़ेगी। थाइलैंड ने सेमीफाइनल में बांग्लादेश को 34-23 से शिकस्त दी। पांच बार की गोल्ड मेडल विजेता भारत की पुरुष टीम फाइनल में शुक्रवार को ईरान से भिड़ेगी। ईरान ने 4-7 से पिछड़ने के बाद पाकिस्तान पर सेमीफाइनल में 17-16 से सनसनीखेज जीत दर्ज की। पुरुष कबड्डी को 1990 में एशियन गेम्स में पहली बार शामिल किया गया था और भारत की पुरुष टीम इसमें तब से अब तक हर बार गोल्ड मेडल अपने नाम करने में कामयाब रही है। भारत की पुरुष टीम के सामने जापान की टीम सेमीफाइनल में जापान टिक ही नहीं पाई। नंशा जिम्नेजियम में भारत की टीम शुरू से हावी रही और उसने जल्दी ही पहले हाफ में 26-5 की बढ़त हासिल कर दी, जापान ने दूसरे हाफ में बेहतर खेल दिखाया और और 12 अंक भी पाए। जापान का यह संघर्ष भी भारत को फाइनल में स्थान बनाने से नहीं रोक पाया। भारत ने दूसरे हाफ में 26 अंक हासिल कर सेमीफाइनल जीत लिया। कोच बलवान सिंह ने भी भारतीय टीम के गोल्ड मेडल जीतने का भरोसा जताया। उन्होंने कहा, 'शुक्रवार को खेले जाने वाले फाइनल के लिए हमारी टीम को नहीं बल्कि ईरान की टीम को चिंतित होना चाहिए। ईरान के खिलाफ फाइनल के लिए हमारे पास अच्छी रणनीति है। हम चिंतित नहीं हैं। हमें यहां दर्शकों का अच्छा समर्थन मिला। हमारी टीम यहां काफी लोकप्रिय है।' ईरान के कोच नसरव अबोलगसम ने कहा, 'पाकिस्तान की टीम बहुत मजबूत थी, लेकिन हमारी रक्षापंक्ति ने उनके खिलाफ सेमीफाइनल में बहुत मुस्तैदी दिखाई। भारत अच्छा प्रतिद्वंद्वी है। भारत के खिलाफ फाइनल में हमारा जोर रक्षण को मजबूत करने तथा गलतियां कम करने पर रहेगा।' भारत के तेज-तर्रार खेल के सामने जापान की पुरुष टीम टिक ही नहीं पाई। भारत के खिलाडि़यों तो जोरदार रहे ही उन्होंने अपने किले की बहुत मजबूती से चौकसी की। भारत के खिलाड़ी नवनीत गौतम ने कहा, ' ईरान की टीम जापान से बेहतर थी। हम रणनीति में ईरान से कहीं बेहतर हैं। हमें गोल्ड मेडल जीतना का पूरा भरोसा है।' भारत की पुरुष टीम ईरान को अपने पहले लीग मैच में 40-24 से हरा चुकी है। भारत के ही एक अन्य खिलाड़ी कप्तान सिंह ने कहा , ' हम ईरान को पहले हरा चुके हैं और हम उसके खिलाफ एक और जीत के साथ इन खेलों का समापन करेंगे। ' भारत के ही जसमेर सिंह ने कहा , ' हमारी टीम ईरान से फाइनल में भिड़ने को तैयार है। हमें अपनी झोली में गोल्ड मेडल डालने का पूरा भरोसा है। हमने भारत में ट्रेनिंग कैंप में बहुत मेहनत की है।'
</TEXT></DOC>