<?xml version="1.0" encoding="UTF-8" ?>
<DOC><TEXT>
विशेष संवाददाता ॥ दिल्ली सचिवालय दिल्ली सरकार ने समाज कल्याण विभाग से जुड़ी पेंशन योजनाओं के नियमों में बदलाव करते हुए तय किया है कि कागजी खानापूर्ति और जांच पड़ताल में होने वाली देरी का खामियाजा अब पेंशन धारक को नहीं भुगतना पड़ेगा। अब नए नियमों के मुताबिक अगर जांच पड़ताल में देरी भी होती है तो भी पेंशन के लिए आवेदन करने वाले व्यक्ति को आवेदन करने के अगले माह से पेंशन देय हो जाएगी। इस तरह से अगर कागजी कार्यवाही में चार या पांच महीने लगते हैं तो भी उसे आवेदन करने के अगले माह से पेंशन ड्यू हो जाएगी और जब उसे पेंशन मिलने लगेगी तो उसे पिछली अवधि की भी पेंशन मिलेगी। यह फैसला मुख्यमंत्री शीला दीक्षित की अध्यक्षता में हुई कैबिनेट की बैठक में लिया गया। यह फैसला दिल्ली सरकार की ओर से बुजुर्गों, विधवाओं और विकलांगों की पेंशन योजना पर लागू होगा। मुख्यमंत्री ने बताया कि कई बार आवेदन करने के बाद कागजों की जांच पड़ताल और फॉर्मों के वेरिफिकेशन में काफी लंबा वक्त लग जाता था। चूंकि यह काम आंगनवाड़ी कार्यकर्ता करते हैं और उनकी संख्या सीमित है, ऐसे में इस देरी का सबसे ज्यादा नुकसान पेंशन धारक को ही होता था। पेंशन धारक का फॉर्म अगर चार महीने बाद वेरिफाई होता था तो उसे पिछले चार या पांच महीने की पेंशन ही नहीं मिल पाती थी। जिससे उसका नुकसान होता था। अब इस फैसले के बाद अगर किसी वजह से देरी भी होती है लेकिन जांच पड़ताल के बाद वह पेंशन योग्य पाया जाता है तो वह आवेदन करने के साथ ही अगले महीने से पेंशन का हकदार बन जाएगा। इस तरह से उसे पिछली अवधि की पेंशन एरियर के रूप में मिल जाएगी। इस तरह से देरी का पेंशनधारक पर कोई असर नहीं होगा। वैसे भी पेंशन का भुगतान ऑनलाइन करने की तैयारी की जा रही है। बामनौली पावर प्लांट को सैद्धांतिक मंजूरी : कैबिनेट ने बामनौली में 750 मेगावॉट गैस आधारित प्रगति पावर प्रोजेक्ट के फेज दो को स्थापित करने के लिए अपनी सैद्धांतिक मंजूरी दे दी है। कैबिनेट ने सिद्धांत तौर पर फैसला किया है कि यह प्रोजेक्ट लगाने का काम भारत हैवी इलेक्ट्रिकल्स लिमिटिड (भेल) को मोलतोल करके दिया जाए। इस काम के लिए एक कमिटी भी बना दी गई है, जो इस बारे में भेल के अधिकारियों से बातचीत करेगी। दरअसल, सरकार की चिंता यह है कि अगर 5 जनवरी तक इस पर फैसला नहीं लिया जाता तो आगे चलकर सरकार यह प्रोजेक्ट लगा ही नहीं पाएगी। दरअसल, मंत्रियों के समूह ने जो नियम तय किए हैं, उसके मुताबिक अगले साल 5 जनवरी के बाद पावर प्लांट सिर्फ डिस्ट्रिब्यूशन पावर कंपनियां ही लगा सकेंगी। दिल्ली में चूंकि डिस्ट्रिब्यूशन पावर कंपनियां प्राइवेट ही हैं, ऐसे में सरकार का यह प्रोजेक्ट लग ही नहीं पाएगा। यही वजह है कि सरकार गैस आधारित इस प्रोजेक्ट को जल्द स्थापित करने का काम शुरू करना चाहती है। सरकार ने वैसे इस प्रोजेक्ट के लिए प्रोजेक्ट मैनेजमेंट कंसल्टेंट एनटीपीसी को नियुक्त किया है।
</TEXT></DOC>