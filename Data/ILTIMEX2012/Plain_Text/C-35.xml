<?xml version="1.0" encoding="UTF-8" ?>
<DOC><TEXT>
ब्लॉग और हल -अमिताभ ने खेतों में काम करते समय मिट्टी की सोंधी महक महसूस की -ट्यूबवेल के पानी की कल - कल सुनकर अमिताभ के भीतर की कविता फूटी -बिग बी को ट्रैक्टर चलाते देखकर ग्रामीणों की हैरत और खुशी का कोई ठिकाना नहीं था -अमिताभ, अभिषेक और जया ने यूपीएसडीसी में बीज उत्पादक के तौर पर रजिस्ट्रेशन कराया भाषा॥ नई दिल्ली : बॉलिवुड के महानायक अमिताभ बच्चन ने लखनऊ जिले के काकोरी ब्लॉक के तहत मुजफ्फरनगर गांव में अपनी छह हेक्टेयर जमीन पर खेती करते समय मिट्टी की मीठी सुगंध तो महसूस की ही। अनाज के दानों का मोहक स्पर्श और ट्यूबवेल के पानी की कल - कल सुनाई पड़ी तो उनके भीतर की कविता फूट पड़ी और उन्होंने खुद को जमीन के बेहद करीब पाया। अमिताभ को अपने बीच पाकर ग्रामीणों की खुशी का कोई ठिकाना नहीं था। ग्रामीणों के अनुसार अमिताभ ट्रैक्टर चलाते समय धरतीपुत्र की तरह दिखाई दे दे रहे थे। अमिताभ बच्चन, उनकी पत्नी जया बच्चन और अभिनेता पुत्र अभिषेक बच्चन ने हाल ही में उत्तरप्रदेश बीज विकास निगम (यूपीएसडीसी) में बीज उत्पादक के तौर पर रजिस्ट्रेशन कराया है। इन दिनों वह अपने खेतों में उत्तम बीज उगाने की जुगत में लगे हैं। यूपीएसडीसी सार्वजनिक क्षेत्र की उपक्रम है, जिसका लक्ष्य उत्तर प्रदेश में कृषि उत्पादन बढ़ाना है। स्टार ऑफ मिलेनियम ने अपने ब्लॉग में लिखा है कि बुधवार को एक शादी समारोह में शामिल होने जब वह लखनऊ आए थे तो वहां से वह अपने खेतों में भी गए। उन्होंने अपने खेत में घंटों तक किसान की तरह काम किया। इस जमीन में अमिताभ का हिस्सा 2.5 हेक्टेयर का है, जबकि अभिषेक का हिस्सा 1.2 हेक्टेयर का है और जया बच्चन का हिस्सा 2.4 हेक्टेयर है। किसी असली किसान की ही तरह अमिताभ ने खुद ट्रैक्टर चलाया और बीजों की बुवाई करने से पहले खेत को समतल बनाया। अमिताभ ने लिखा है कि उन्हें खेत में काम करके काफी मजा आया। किसी किसान की तरह अपनी चिंता जताते हुए उन्होंने लिखा है कि बेमौसम बरसात के कारण खेत में गेहूं की बुवाई करते समय उन्हें समस्याओं का सामना करना पड़ रहा है। अगर यही बरसात बढ़ जाती है तो पूरी फसल बर्बाद हो जाएगी। यूपीएसडीसी के प्रबंध निदेशक जे . एल . सरोज ने कहा कि रेकॉर्ड के अनुसार अमिताभ और अभिषेक ने गेहूं के 2.4 क्विंटल मूल बीज 6,565 रुपये में खरीदे , जबकि जया बच्चन में 1.2 क्विंटल मूल बीज 3,445 रुपये में खरीदे हैं। अमिताभ बच्चन ने पहले ही 3.2 क्विंटल बीज खरीद लिए थे। बच्चन परिवार अपने खेत में तैयार होने वाले गेहूं के बीज अगले साल मार्च में निगम को बेचेगा। निगम बीज उत्पादकों से हर साल बीज खरीदता है। यह खरीद न्यूनतम समर्थन मूल्य ( एमएसपी ) थोड़ी अधिक होता है . यूपीएसडीसी से इसके प्रसंस्करण और प्रमाणीकरण के बाद निगम के द्वारा इसे प्रमाणित बीज के रूप में बेचा जाता है . इस साल की फसल के बीजों को अगले साल की खेती के लिए किसानों को दिया ज ाएगा।
</TEXT></DOC>