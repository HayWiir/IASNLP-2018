<?xml version="1.0" encoding="UTF-8" ?>
<DOC><TEXT>
प्रमुख संवाददाता नई दिल्ली।। वित्त मंत्री डॉ. ए. के. वालिया सोमवार को विधानसभा में दिल्ली का बजट फाइनल करेंगे। इससे पूर्व बजट प्रस्ताव में वह एलपीजी, सीएनजी, डीजल आदि को महंगा कर चुके हैं। देखना यह है कि जन दबाव और अपनी ही पार्टी के नेताओं के 'सुझाव' को अमल में लाते हुए वह जनोपयोगी वस्तुओं के दामों में कुछ कमी करते हैं या नहीं। वैसे पिछले कुछ दिनों में दिल्ली सरकार पर कुछ वस्तुओं को महंगाई की मार से बचाने के लिए भारी दबाव पड़ रहा है। पिछले सोमवार को अपने प्रस्तावित बजट में वित्त मंत्री ने डीजल 2.37 रुपये और सीएनजी 1.09 रुपये महंगी करने का प्रस्ताव किया था, साथ ही रसोई गैस सिलिंडर पर दी जाने वाली 40 रुपये की सब्सिडी को भी पूरी तरह खत्म कर दिया है। ड्राई फ्रूट, देसी घी, इनवर्टर्स, ग्लूकोज डी, तालों आदि पर भी वैट बढ़ा दिया है और सरकार की कमाई बढ़ाने के लिए लग्जरी आइटमों के साथ-साथ कोल्ड ड्रिंक्स पर भी वैट में खासा इजाफा कर दिया था। वालिया का कहना था कि सरकार ने अपना राजस्व बढ़ाने और दूसरे राज्यों के वैट की दरों में समानता लाने के लिए कई वस्तुओं पर वैट की दरों में 5 से 20 पर्सेंट की बढ़ोतरी कर दी है, जिनमें एक हजार रुपये तक के लेखन उपकरणों, 5 हजार रुपये से अधिक की घड़ियों, 10 हजार रुपये से अधिक के मोबाइल फोन व मोबाइल एक्सेसिरीज और 5 हजार रुपये से अधिक के रेडीमेड गारमेंट्स पर वैट में खासा इजाफा कर दिया गया था। इतना ही नहीं, कोल्ड ड्रिंक्स (गैस वाली), रस्सी, बान और निवार, केरोसीन स्टोव, लालटेन, पेट्रोमैक्स चाय, काफी, ड्राई फूट्स, देसी घी, प्लास्टिक की घरेलू वस्तुएं, इनवर्टर्स, बर्तन और प्रेशर कुकर, ग्लूकोज डी आदि पर भी वैट बढ़ाकर उनकी कीमतों में इजाफा कर दिया था। अब सवाल यह है कि इतनी भारी भरकम बढ़ोतरी और उसके बाद लोगों की तीखी प्रतिक्रिया के अलावा अपनी ही पार्टी के नेताओं के सुझाव पर वित्त मंत्री क्या रुख अपनाते हैं। मुख्यमंत्री शीला दीक्षित ने एलपीजी की सब्सिडी बहाल करने का आश्वासन तो नहीं दिया है, लेकिन उस पर लगा 4 प्रतिशत वैट हटाने का संकेत जरूर दिया है। संभावना है कि एलपीजी पर वैट हटा दिया जाए। सूत्र बताते हैं कि ड्राई फूट कारोबारियों ने भी दिल्ली सरकार से ड्राई फ्रूट्स से वैट हटाने की मांग की है और कहा है कि अगर ऐसा नहीं किया गया तो इस मद का कारोबार दिल्ली से खिसककर समीपवर्ती राज्यों में चला जाएगा। इसके अलावा मांग यह भी की जा रही है कि रस्सी, केरोसिन स्टोव, लालटेन, चाय, कॉफी, इनवर्टर्स, बर्तन और प्रेशर कुकर जैसी आम वस्तुओं को भी महंगाई की मार से मुक्त कराया जाए। कांग्रेस नेताओं ने मांग की है कि इनके बजाय सरकार शराब, सिगरेट, पान मसाला, गुटका आदि के दाम बढ़ाकर अपना राजस्व बढ़ा सकती है। अब सोमवार को वित्त मंत्री विधानसभा में बजट फाइनल करेंगे, जिसके बाद ही खुलासा हो पाएगा कि उन्होंने जनता की आवाज और अपनी पार्टी के नेताओं के सुझाव का मान रखा है या नहीं।
</TEXT></DOC>