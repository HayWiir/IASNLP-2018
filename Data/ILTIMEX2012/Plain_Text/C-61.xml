<?xml version="1.0" encoding="UTF-8" ?>
<DOC><TEXT>
नई दिल्ली।। झारखंड के मुख्यमंत्री शिबू सोरेन ने संसद में कटौती प्रस्ताव के दौरान सरकार के पक्ष में वोट देकर सियासी भूचाल ला दिया है। सोरेन की इस सियासी चाल से नाराज बीपेजी ने शिबू सोरेन सरकार से समर्थन वापस लेने की घोषणा कर दी है। बीजेपी ने यह फैसला संसदीय समिति की बैठक में किया। बीजेपी गुरुवार को रांची में राज्यपाल से मिलकर उन्हें सोरेन सरकार से समर्थन वापस लेने संबंधी पत्र सौंप देगी। संसदीय समिति की बैठक के बाद बीजेपी के सीनियर नेता अंतत कुमार ने इसकी जानकारी दी। दूसरी ओर झारखंड के इस राजनीतिक घटनाक्रम पर खुलकर कुछ भी कहने से कांग्रेस बच रही है। फिर भी उसने इतना संकेत जरूर दिया है कि वह झामुमो से हाथ मिलाने के खिलाफ नही है। कांग्रेस प्रवक्ता अभिषेक मनु सिंघवी ने कहा कि अभी इस मसले पर कुछ भी नहीं कहा जा सकता है। दोनों पार्टियां मिल बैठकर निर्णय लेंगी। सूत्रों ने बताया कि कांग्रेस झारखंड मुक्ति मोर्चा के साथ मिलकर सरकार बनाने की कोशिश करेगी। इस दिशा में बातचीत शुरू हो गई है। इस मुद्दे पर बिहार के मुख्यमंत्री नीतीश कुमार बीजेपी के साथ नजर आए। नीतीश ने कहा कि शिबू सोरेन ने गलत काम किया है और बीजेपी को समर्थन वापस लेना ही चाहिए। उन्होंने कहा कि यह कैसे संभव है कि राज्य में आप किसी और का समर्थन करें और केंद्र में किसी और का। गौरतलब है कि मुख्यमंत्री शिबू सोरेन ने संसद में कटौती प्रस्ताव के दौरान यूपीए सरकार के पक्ष में वोट दिया था। इसके बाद ही तमाम तरह की अटकलें लगाई जा रही थीं। राजनीतिक हलकों में यह भी चर्चा है कि शिबू के खिलाफ चल रहे मामले का डर दिखाकर यूपीए सरकार ने उन्हें अपने पक्ष में वोट डालने के लिए मजबूर किया, जबकि कुछ लोगों का मानना है कि शिबू को राज्य में बीजेपी नेताओं का हस्तक्षेप सहन नहीं हो रहा था, इसलिए उन्होंने यूपीए से हाथ मिला लिया है। यह भी कहा जा रहा है कि यूपीए ने शिबू को केंद्र सरकार में जगह देने का भरोसा दिया है साथ ही यह भी कहा है कि वह कांग्रेस और चुनाव में उसके सहयोगी रहे झारखंड विकास मोर्चा को साथ लेकर राज्य में सरकार का गठन करें और अपने पुत्र हेमंत सोरेन को उपमुख्यमंत्री बना दें। झारखंड की 81 सदस्यीय विधानसभा में कांग्रेस के 14, झारखंड विकास मोर्चा के 11 और शिबू के 18 विधायक हैं।लोकसभा में सरकार के खिलाफ कटौती प्रस्ताव के विरोध में मतदान करने के बाद झारखंड मुक्ति मोर्चा ने हालात संभालने के इरादे से पहल करते हुए कहा कि सरकार के पक्ष में मतदान गलती से हुआ और झारखंड में कांग्रेस के साथ मिलकर सरकार बनाने की कोई योजना नहीं है। हालांकि, शिबू सोरेन के पुत्र हेमंत सोरेन ने कहा था कि मतदान गलती से हुआ। यह मानवीय भूल है जो मतदान के दौरान पैदा हुए भ्रम के चलते हुई। हमने मंगलवार रात ही बीजेपी अध्यक्ष नितिन गडकरी से भेंट कर उनके समक्ष स्थिति स्पष्ट कर दी है।
</TEXT></DOC>