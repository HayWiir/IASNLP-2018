<?xml version="1.0" encoding="UTF-8" ?>
<DOC><TEXT>
शकील अख्तर नई दिल्ली।। केंद्रीय वित्त मंत्री प्रणव मुखर्जी ने अपने बजट भाषण में राष्ट्रपिता महात्मा गांधी को केवल याद ही नहीं किया, बल्कि उनकी बातों पर अमल करते हुए गांवों और किसानों की तरक्की के लिए अपने खजाने के दरवाजे भी खोल दिए। प्रणव ने गांधी के सबसे प्रिय वाक्य को दोहराया- 'भारत गांवों में बसता है।' राजनीतिक अनुभव के धनी और अभी भी अपने गांव में दुर्गा पूजा करने जाने वाले प्रणव दा ने ग्रामीण विकास के लिए बजट में साढ़े तीन हजार करोड़ रुपये बढ़ाते हुए कहा कि यूपीए सरकार के लिए ग्रामीण इन्फ्रास्ट्रक्चर को मजबूत करना एक उच्च प्राथमिकता का क्षेत्र रहा है। खाद्य सुरक्षा यूपीए सरकार की एक बहुत ही महत्वाकांक्षी योजना है। यूपीए सरकार इस पर कानून बनाने जा रही है। बिना खाद्यान्न का उत्पादन बढ़ाए यह कागजी कानून बनकर रह जाएगा। और उत्पादन बढ़ाने के लिए किसान को प्रेरित करना होगा। अन्नदाता कहलाने वाले किसान की अभी भी यह हालत है कि वह अपने बच्चों के लिए दो वक्त की रोटी का इंतजाम नहीं कर पाता। गांव और किसानों की हालत बदले बिना देश की हालत नहीं बदल सकती, इस तल्ख सचाई को जानने वाले युवा नेता राहुल गांधी ने बजट से पहले प्रणव मुखर्जी से मिलकर उनसे गांवों पर फोकस अजेंडे की बात की थी। वित्त मंत्री ने राहुल के भविष्य के अजेंडे को समझते हुए कृषि और गांवों के लिए तो बजट आवटंन को बढ़ाया ही, साथ ही हरित क्रांति का मुंह बिहार की तरफ मोड़ते हुए बिहार, पश्चिम बंगाल, छत्तीसगढ़, झारखंड, उड़ीसा एवं पूर्वी उत्तर प्रदेश के लिए 400 करोड़ रुपये का विशेष प्रावधान किया है। कृषि विकास के साथ गांवों में रहने वालों की आमदनी बढ़ाने के लिए वित्त मंत्री ने चार सूत्रीय कार्यक्रम की घोषणा की है एआईसीसी सदस्य और किसान नेता नरेश कुमार का कहना है कि यह दूसरी हरित क्रांति की दिशा में उठ रहे कदम हैं। किसानों के लिए ब्याज दर घटाना और समय पर कर्ज अदा करने वालों को 2 प्रतिशत की छूट को नरेश दूरगामी असर वाले फैसले बताते हैं। यूपीए सरकार ने अपनी दूसरी पारी में भी गांवों के विकास पर अपना पूरा ध्यान केंदित रखा है। अगले वित्तवर्ष के लिए ग्रामीण विकास का बजट करीब 3500 करोड़ रुपये बढ़ाकर 66,100 करोड़ रुपये कर दिया गया है। महात्मा गांधी ग्रामीण रोजगार गारंटी कानून (नरेगा) में एक हजार करोड़ रुपये की वृद्धि की गई है, जबकि पिछड़ा क्षेत्र विकास निधि में 26 प्रतिशत की बढ़ोतरी करके इसके लिए 7300 करोड़ रु. का प्रावधान किया गया है। पहली बार बजट में महिला कृषकों के महत्व को स्वीकार करते हुए महिला किसान सशक्तीकरण परियोजना शुरू की जा रही है। इसके लिए 100 करोड़ रुपये की अलग से व्यवस्था की गई है।
</TEXT></DOC>