<?xml version="1.0" encoding="UTF-8" ?>
<DOC><TEXT>
प्रमुख संवाददाता ॥ नई दिल्ली राजधानी की सभी जिला अदालतों और हाई कोर्ट में मेगा लोक अदालत का आयोजन किया जा रहा है। अगले 24 अक्टूबर को होने वाली इस लोक अदालत में तमाम सिविल केसों के अलावा कंपाउंडेबल ( समझौता योग्य ) क्रिमिनल केसों का निपटारा किया जाएगा। ऐसा पहली बार होगा , जब मेगा लोक अदालत में तमाम तरह के केसों को एक साथ टेकअप किया जाएगा। दिल्ली हाई कोर्ट के चीफ जस्टिस दीपक मिश्रा , डीएलएसए ( दिल्ली लीगल सर्विस अथॉरिटी ) के इग्जेक्युटिव चेयरमैन जस्टिस विक्रमजीत सेन और डीएचसीएलएससी ( दिल्ली हाई कोर्ट लीगल सर्विस कमिटी ) के इग्जेक्युटिव चेयरमैन जस्टिस ए . के . सिकरी ने मीडिया कर्मियों को इसकी जानकारी दी। चीफ जस्टिस दीपक मिश्रा ने कहा कि तमाम जुडिशल अफसर लोक अदालत का संचालन करेंगे। हाई कोर्ट में भी लोक अदालतें लगाई जा रही हैं। लोक अदालत ऐसे लोगों के लिए है , जो अपने मामलों में समझौता करना चाहते हैं। उन्होंने कहा , हर केस का एक मानवीय चेहरा होता है और लोक अदालत का यही धर्म है कि लोगों के आंसू पोंछे जाएं। अगर दोनों पक्ष आपस में समझौते से केसों का निपटारा करें तो यह सबसे अच्छी बात है और लोक अदालत का यही मकसद भी है। जस्टिस विक्रमजीत सेन ने बताया कि एक साथ हजारों केसों की सुनवाई होगी। हाई कोर्ट के अलावा तीस हजारी , कड़कड़डूमा कोर्ट , पटियाला हाउस , रोहिणी , द्वारका और साकेत में भी लोक अदालत लगाई जाएंगी। पहली बार सिविल केसों के साथ - साथ समझौता वादी फौजदारी मामलों की भी सुनवाई होगी और समझौते के जरिए केसों का निपटारा किया जाएगा। इस लोक अदालत में रिकवरी सूट , किराया संबंधी विवाद का मामला , गुजारा और मुआवजे से जुड़े केस , चेक बाउंस , बिजली और एमएसीटी ( मोटर एक्सिडेंट क्लेम ट्रिब्यूनल ) से संबंधित केसों की सुनवाई होगी। इसके अलावा समझौता वादी क्रिमिनल केसों का निपटारा किया जाएगा। जस्टिस सेन ने बताया , इंश्योरेंस कंपनी से कहा गया है कि किसी भी शख्स को मिलने वाले मुआवजे की राशि उचित होनी चाहिए। साथ ही दूसरी तरफ बैंक और अन्य वित्तीय संस्थान ने इस बात पर अपनी हामी भरी है कि वह रिकवरी के अधिकांश मामलों में मूलधन लेकर सेटलमेंट करने को तैयार हैं। उन्होंने बताया कि ट्रैफिक चालान से संबंधित केसों को भी टेकअप किया जाएगा। गौरतलब है कि राजधानी की जिला अदालतों में करीब 10 लाख मामले पेंडिंग हैं। लोक अदालत लगाए जाने के पीछे पेंडेंसी कम करने का मकसद है। लोक अदालत में कैसे जाएं जिनका केस दिल्ली की जिला अदालतों में पेंडिंग है और वह सेटलमेंट चाहते हैं , तो लोक अदालत में अपना केस ले जा सकते हैं। इसके लिए उन्हें दिल्ली लीगल सर्विस अथॉरिटी या संबंधित जिला अदालतों में अप्रोच करना होगा। अगर एक पार्टी ने अदालत या डीएलएसए को अप्रोच किया , तो दूसरी पार्टी को नोटिस दिया जाता है और फिर दोनों पार्टियों की सहमति के बाद केस को लोक अदालत में रेफर किया जाता है।
</TEXT></DOC>