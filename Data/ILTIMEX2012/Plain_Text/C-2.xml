<?xml version="1.0" encoding="UTF-8" ?>
<DOC><TEXT>
सुरेश उपाध्याय ॥ नई दिल्ली वेदांता, पॉस्को, आदर्श कोऑपरेटिव हाउसिंग सोसायटी और लवासा के बाद अब मूंदड़ा पोर्ट एंड स्पेशल इकनॉमिक जोन केंद्रीय पर्यावरण मंत्रालय के निशाने पर है। मंत्रालय ने अदानी समूह की इस कंपनी को पर्यावरण एवं समुद्र तटीय कानूनों के उल्लंघन का दोषी मानते हुए कारण बताओ नोटिस जारी किया है। उससे पूछा गया है कि क्यों न उसके तमाम अवैध निर्माणों को तोड़ दिया जाए और प्रोजेक्ट के लिए दी गई पर्यावरणीय मंजूरियों को खारिज कर दिया जाए। सबसे बड़े प्रोजेक्ट की बड़ी गलतियां : यह प्रोजेक्ट गुजरात के कच्छ जिले के मूंदड़ा इलाके में है। यह बंदरगाह और स्पेशल इकनॉमिक जोन के मामले में देश में निजी क्षेत्र का सबसे बड़ा प्रोजेक्ट है। इसके स्पेशल इकनॉमिक जोन का क्षेत्रफल 100 वर्ग किलोमीटर है। मंत्रालय ने एक स्थानीय स्वयंसेवी संगठन की शिकायत पर कंपनी को नोटिस भेजा है। नोटिस भेजने से पहले मंत्रालय के अडिशनल डायरेक्टर डॉ. ए. सेंथिल वेल ने प्रोजेक्ट साइट का दौरा किया था। मैंग्रूव में मलबा मत डालो : मंत्रालय ने अपने नोटिस में कहा है कि प्रोजेक्ट के लिए हो रही खुदाई से निकला मलबा मैंगू्रव क्षेत्र में डाला जा रहा है। इससे समुद्री पेड़-पौधों पर बुरा असर पड़ रहा है। कंस्ट्रक्शन से जुड़ी गतिविधियों के कारण बंदरगाह के उत्तरी इलाके में मैंगू्रव की काफी बर्बादी हो चुकी है। इसमें कहा गया है कि कंपनी के कामों के कारण समुद्र की क्रीक प्रणाली पर विपरीत असर पड़ रहा है। इससे पानी के नैसर्गिक बहाव में भी बाधा खड़ी हो रही है। एयरपोर्ट कैसे बना लिया : मंत्रालय ने नोटिस में कहा है कि कंपनी ने एयरपोर्ट भी बना लिया है और मौके पर लगे साइनबोर्ड से यह बात साफ है। यह एयरपोर्ट समुद्रतट के एकदम पास है। मंत्रालय का कहना है कि नागरिक उड्डयन मंत्रालय ने 30 अक्टूबर 2008 को कंपनी को एक एयरोड्रम के विकास की मंजूरी दी थी और एयरपोर्ट या एयरोड्रम का विकास करने के लिए पर्यावरणीय मंजूरी जरूरी है, जो कि पर्यावरण मंत्रालय से नहीं ली गई। टाउनशिप पर सवाल : नोटिस में यह भी कहा गया है कि कंपनी ने 'समुद्री टाउनशिप' नाम की एक कॉलोनी का विकास भी कर लिया है। 1991 के समुद्र तटीय कानूनों के मुताबिक इसके लिए अनुमति लेना जरूरी है। इस मामले में भी कंपनी ने कोई अनुमति नहीं ली है। कंपनी पर यह आरोप भी है कि उसने समुद्रतट के पास स्टर्लिंग नाम के एक अस्पताल का निर्माण भी कर लिया है और इसके लिए भी मंत्रालय से कोई मंजूरी नहीं ली गई। मंत्रालय ने कंपनी से 15 दिन के भीतर नोटिस का जवाब देने को कहा है। अब तक के अहम पड़ाव : मंूदड़ा पोर्ट बनाने के लिए गुजरात समुद्र तटीय बोर्ड ने 1994 में मंजूरी दी थी। साल 1998 में अदानी समूह ने इस परियोजना में शिरकत की। 2006 में यहां एक स्पेशल इकनॉमिक जोन बनाने का प्रस्ताव मंजूर हुआ। इसी साल इन दोनों परियोजनाओं का काम देखने के लिए मूंदड़ा पोर्ट एंड स्पेशल इकनॉमिक जोन लिमिटेड का गठन हुआ।
</TEXT></DOC>