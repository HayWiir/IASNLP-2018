<?xml version="1.0" encoding="UTF-8" ?>
<DOC><TEXT>
नगर संवाददाता नई दिल्ली ।। दिल्ली पुलिस की क्राइम ब्रांच ने लुटेरों के एक इंटर स्टेट गैंग के 6 बदमाशों को गिरफ्तार करके 19 दिसंबर को सदर बाजार में हुई वारदात की गुत्थी सुलझा लेने का दावा किया है। लूटपाट की इस वारदात के दौरान बदमाशों द्वारा की गई फायरिंग में व्यापारी निलेश जैन (42) की मौत हो गई थी। क्राइम ब्रांच का दावा है कि यह गिरोह दिल्ली सहित चार राज्यों में करीब दो दर्जन वारदातों को अंजाम दे चुका था, जिनमें हत्या, हत्या के प्रयास, लूटपाट और चोरी की वारदातें शामिल हैं। गिरफ्तार अभियुक्तों में शाहनवाज उर्फ समीर उर्फ रेहान (24), शाहवाज उर्फ खान (40), शाहबाज आलम उर्फ मुल्ला (20), शाह अहमद अली उर्फ मुन्ना ठेकेदार (46), मोहम्मद अकरम (45) और सलीम उर्फ मोंटी (31) शामिल हैं। बिजनौर के रहने वाले ये लोग यमुनापार में किराये पर कमरे लेकर रह रहे थे। जाफराबाद में रह रहा रेहान इस गिरोह का लीडर है। इनके पास से पुलिस ने .32 बोर की विदेशी लुक वाली आधुनिक पिस्टल, 2 कट्टे, कारतूस, 3 चाकू और वारदात के दौरान इस्तेमाल की गई एक बाइक भी जब्त की गई है। क्राइम ब्रांच की एंटी रॉबरी सेल के एसीपी राजेंद सिंह के नेतृत्व में इंस्पेक्टर सज्जन सिंह यादव की टीम ने इस गिरोह के बदमाशों को बुधवार रात लाजपत नगर इलाके से उस वक्त गिरफ्तार किया, जब ये लोग साउथ दिल्ली के पॉश इलाके साउथ एक्सटेंशन में रहने वाले एक बड़े बिजनेसमैन के घर वारदात करने के इरादे से जा रहे थे। गिरफ्तारी से पहले इन लोगों ने मौके से फरार होने की कोशिश की और दौरान एक कॉन्स्टेबल सुरेंद्र पर फायर भी किया, लेकिन गोली दूर से निकल गई और पुलिस ने घेराबंदी करके इन सभी को दबोच लिया। जॉइंट कमिश्नर (क्राइम ब्रांच) अमूल्य पटनायक के मुताबिक यह गिरोह दिल्ली, यूपी, उत्तराखंड और चंडीगढ़ में 20 से ज्यादा वारदातों को अंजाम दे चुका था। हाल ही में सदर बाजार में हुई वारदात भी इन्हीं लोगों ने की थी। उसके पहले 11 नवंबर को इन्होंने गोकुलपुरी इलाके में एक मीट व्यवसायी को गोली मारकर लूटपाट थी। इसी साल 11 अप्रैल को इन लोगों ने कोतवाली थाना क्षेत्र में ओल्ड यमुना ब्रिज पर एक व्यापारी की हत्या करके लूटपाट की थी। पिछले कुछ महीनों के दौरान ज्योति नगर और सीलमपुर इलाकों में इन लोगों ने घरों में घुसकर भी लूटपाट की कई वारदातों को अंजाम दिया था। पिछले साल मयूर विहार इलाके में मदर डेरी के पास लूटपाट के प्रयास की एक वारदात में भी यही गिरोह शामिल था। खान और मुन्ना ठेकेदार को अदालत ने भगोड़ा घोषित कर रखा था। रेहान के खिलाफ 6 और खान व मुन्ना ठेकेदार के खिलाफ 14-14 आपराधिक मामले दर्ज हैं। इनके पास से जो हथियार मिले हैं, वे मुंगेर के हैं। यह गिरोह डेढ़-दो सालों से एक्टिव था। पुलिस अब राजधानी में हुई लूटपाट की अन्य वारदातों के सिलसिले में भी इन लोगों से पूछताछ कर रही है। साथ ही इनके गिरोह से जुड़े अन्य लोगों का भी पता लगा रही है।
</TEXT></DOC>