<?xml version="1.0" encoding="UTF-8" ?>
<DOC><TEXT>
खोंबा सिंह नई दिल्ली।। फोर्टिस हेल्थकेयर के प्रमोटरों मलविंदर और शिविंदर सिंह अपने हॉस्पिटल कारोबार का भारत से बाहर विस्तार करना चाहते हैं। हालांकि इसके लिए वह अपनी सूचीबद्ध हॉस्पिटल फर्म की जगह फोर्टिस ग्लोबल हेल्थकेयर होल्डिंग्स के माध्यम से विस्तार करने पर जोर देंगे। इस रणनीति के तहत पहला कदम उठाते हुए फोर्टिस ग्लोबल हेल्थकेयर होल्डिंग्स ने हॉन्गकॉन्ग के क्वालिटी हेल्थकेयर एशिया के पांच हेल्थकेयर कारोबार को खरीदने की बात कही। कंपनी के मुताबिक यह सौदा 882 करोड़ रुपए का होगा। गौरतलब है कि चार महीने पहले सिंगापुर के पार्कवे को सिंह परिवार ने खरीदने की असफल कोशिश की थी। तब फोर्टिस हेल्थकेयर ने एक निजी कंपनी के साथ मिलकर संयुक्त बोली लगाई थी, लेकिन कंपनी इसमें असफल रही थी। फोर्टिस ग्लोबल हेल्थकेयर के मलविंदर सिंह का कहना है, 'भारत के बाहर अंतरराष्ट्रीय हेल्थकेयर कारोबार में ग्रोथ हासिल करने के लिए फोर्टिस ग्लोबल हेल्थकेयर हमारा माध्यम होगा। वहीं फोर्टिस हेल्थकेयर घरेलू हॉस्पिटल कारोबार में उभर रही संभावनाओं को हासिल करने पर अपने को केंद्रित करेगा।' सोमवार को बीएसई पर फोटिर्स हेल्थकेयर का शेयर 0.45 फीसदी की मजबूती के साथ 201 रुपए पर बंद हुआ। सिंह बंधुओं के इस कदम के पीछे सूचीबद्ध कंपनी के बैलेंस शीट को साफ-सुथरा रखने की कोशिश है। कंपनी विदेशी कारोबार के लिए घरेलू कारोबार में सक्रिय कंपनी पर फाइनैंस का दबाव नहीं बढ़ाना चाहती है। फिर, सिंह बंधुओं के इस कदम से साफ हो गया है कि फोर्टिस हेल्थकेयर विदेशी कारोबार में अपना भाग्य नहीं आजमाएगी और स्थानीय अधिग्रहण व ऑगेर्निक विस्तार पर ज्यादा दांव लगाएगी। ब्रोकरेज एचडीएफसी सिक्योरिटीज के वाइस प्रेसिडेंट (इंस्टीट्यूशनल रिसर्च) रंजीत कपाडि़या का कहना है, 'फोटिर्स हेल्थकेयर के शेयरधारकों के लिए यह रणनीति अच्छी खबर नहीं है, क्योंकि कंपनी के पास विदेश में विस्तार करने की महत्वाकांक्षी अवसर मौजूद है। कंपनी विदेशों में विस्तार योजनाओं से बड़ी वैश्विक हेल्थकेयर फर्म बनने की क्षमता रखती है।' फोर्टिस ग्लोबल हेल्थकेयर होल्डिंग्स ने कहा कि वह आक्रामक ढंग से अंतरराष्ट्रीय संपत्तियों को खरीदने पर जोर देगी। कंपनी इसमें डायग्नोस्टिक, प्राइमरी केयर और एकीकृत हेल्थकेयर कारोबार करने संबंधी अन्य सेगमेंट पर ध्यान देगी। हॉन्गकॉन्ग के अधिग्रहण के साथ ही कंपनी की पहुंच 60 मेडिकल सेंटरों, 500 संबद्ध क्लिनिक, 40 डेंटल और फिजियोथेरेपी सेंटर के अलावा प्राइवेट नर्सिंग एजेंसी तक हो जाएगी। वित्त वर्ष 2009 के अंत तक क्यूएचए ने 13.1 करोड़ डॉलर का रेवेन्यू हासिल किया था, वहीं उसे 1.31 करोड़ डॉलर का कामकाजी मुनाफा हुआ था। फोर्टिस ग्लोबल हेल्थकेयर द्वारा खरीदे जाने के बावजूद क्यूएचए के पास अपना हेल्थकेयर कारोबार रहेगा। प्रमोटरों ने अंतरराष्ट्रीय हेल्थकेयर कारोबार के लिए अलग से मैनेजमेंट टीम लाने का फैसला किया है। प्रमोटर इस समय फोर्टिस ग्लोबल हेल्थकेयर होल्डिंग्स का फोर्टिस हेल्थकेयर के कारोबार में विलय नहीं करना चाहते हैं। फोर्टिस हेल्थकेयर में सिंह बंधुओं की हिस्सेदारी 76.47 फीसदी है। अरबपति भाइयों ने 2008 में रैनबैक्सी लैब में अपनी 35 फीसदी हिस्सेदारी 10,000 करोड़ रुपए में बेच दी थी। अब सिंह बंधु आक्रामक ढंग से हेल्थकेयर और फाइनैंशियल सर्विसेज कारोबार को बढ़ाना चाहते हैं, ताकि अपने अपने वर्टिकल में दोनों कंपनियां वैश्विक लीडर बन सकें।
</TEXT></DOC>
