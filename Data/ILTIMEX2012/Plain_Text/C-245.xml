<?xml version="1.0" encoding="UTF-8" ?>
<DOC><TEXT>
संतराज ठाकुर गाजियाबाद।। दीपावली पर्व पर लक्ष्मी पूजन के लिए चांदी का महत्व होता है। वहीं पर्व को ध्यान में रखते हुए मिलावटखोर सक्रिय हो गए हैं। मिलावटखोरों ने मिलावटी सिक्कों की खेप मार्केट में उतारी है। जिसकी वजह से असली सिक्कों की बिक्री करने वाले कारोबारियों की दिक्कत बढ़ गई है। सिटी के घंटाघर, दिल्लीगेट, अम्बेडकर रोड, विजयनगर, सेक्टर 23 राजनगर में सैकड़ों की संख्या में जूलरी कारोबारियों की शॉप हैं। दीपावली पर्व पर जूलरों के यहां खरीदारों की संख्या बढ़ जाती है। गिफ्ट भेंट करने के लिए उद्यमी और करोबारी वर्कर्स को मिठाई के डिब्बे के साथ चांदी का सिक्का भेंट करते थे। मगर मार्केट में मिलावटी चांदी के सिक्कों के आने की वजह से कारोबारियों की परेशानी बढ़ गई है। असली चांदी का 10 ग्राम वजन का सिक्का 390 रुपये की कीमत का है। जबकि चांदी का मिलावटी 10 ग्राम का सिक्का 250 रुपये से लेकर 300 रुपये की रेंज में बिक रहा है। थोक में सिक्कों की खरीदारी करने वाले यह समझकर मिलावटी सिक्का खरीद लेते हैं कि शायद अधिक सिक्कों की खरीद की वजह से सस्ता दिया हो। वही सिक्का उद्यमी अपने वर्करों को भेंट करते हैं। जो कुछ दिन बाद ही काला पड़ जाता है और किसी भी उपयोग का नहीं रहता है। कारोबारियों का कहना है कि मिलावटी सिक्कों की वजह से दिक्कत आ रही है। जो लोग वर्षों से हजारों सिक्कों की खरीदारी करते थे। अब वह मोलभाव पर उतर आए हैं। जिसकी वजह से सस्ते के चक्कर में मिलावटखोर उन्हें चांदी और गिल्ट से निर्मित सिक्के भेड रहे हैं। बताया गया है कि मिलावटी सिक्के में चांदी की मात्रा 40 प्रतिशत होती है। 60 प्रतिशत उसमें गिल्ट होती है। मिलावटी सिक्का एक माह के अंदर काला पड़ जाता है। चांदी के सिक्कों में कैसे होती है मिलावट चांदी में गिल्ट की मिलावट कर सिक्के तैयार किए जाते हैं। गिल्ट चांदी जैसी दिखाई देने वाली धातु होती है। यह 200 रुपये किलो में मिलती है। साधारण व्यक्ति को इसकी पहचान नहीं होती। साथ ही इसकी मिलावट चांदी में आसानी से हो जाती है। काफी दिनों तक रखा रहने पर काला पड़ जाता है। तभी पता चलता है कि सिक्का मिलावटी है। विश्वसनीय शॉप से खरीदें सिक्के चांदी के एक्सपर्ट की राय है कि मिलावटी चांदी के सिक्के की पहचान करना कंस्यूमर के लिए आसान नहीं है। कारोबार से जुडे लोग ही पहचान कर सकते हैं। खरीदार को सिक्के के काला पड़ने के बाद ही पहचान होती है। इसलिए चांदी के सिक्कों की खरीदारी विश्वसनीय शॉप से ही करें। साथ ही दुकानदार से बिल लें। ताकि सिक्का मिलवाटी होने पर दुकानदार को वापस किया जा सकें। जूलर पुनीत सिंघल ने बताया कि दीपावली ने दो सप्ताह पहले एक - एक दुकानदार को हजारों सिक्के तैयार करने के ऑर्डर मिलते हैं। मगर मिलावटी सिक्कों की वजह से ऑर्डर कम मिल रहे हैं। सिक्कों का कारोबार करोड़ों रुपये का होता है। जो कारोबारी विश्वसनीय है मिलावटखोरों की वजह से उन्हें भी परेशानी उठानी पड़ रही है।
</TEXT></DOC>