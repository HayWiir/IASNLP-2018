<?xml version="1.0" encoding="UTF-8" ?>
<DOC><TEXT>
सुप्रीम कोर्ट ने विवाह पूर्व यौन संबंध और लिव इन रिलेशन को लेकर जो टिप्पणी की है, वह बेहद महत्वपूर्ण है। उसने कहा है कि शादी के पहले सेक्स संबंध कायम करना कोई अपराध नहीं है। भारत में ऐसा कोई कानून नहीं है जो शादी से पहले यौन संबंध की मनाही करता हो। इसी तरह अगर दो बालिग व्यक्ति आपसी रजामंदी से विवाह के बगैर भी साथ रहना चाहें तो इसमें कुछ भी गलत नहीं है। सुप्रीम कोर्ट ने यह टिप्पणी दक्षिण की चर्चित अभिनेत्री खुशबू की उस अपील पर की, जिसमें उन्होंने अपने विरुद्ध दायर 22 आपराधिक मामलों को खारिज करने के लिए कहा था। गौरतलब है कि खुशबू ने वर्ष 2005 में एक पत्रिका को दिए गए बयान में कहा था कि उनकी नजर में विवाह पूर्व यौन संबंध बनाने में कोई बुराई नहीं है, लेकिन इसके लिए सारी सावधानियां बरतनी चाहिए। और पढ़े-लिखे युवकों की अपनी होने वाली पत्नी से कौमार्य की अपेक्षा करना भी पुरातनपंथी विचार है। इस बयान पर कुछ तमिल राष्ट्रवादी राजनीतिज्ञ भड़क उठे और उन्होंने इस बयान के विरोध में कई मुकदमे दायर कर दिए। सुप्रीम कोर्ट ने एक तरह से नैतिकता के उन ठेकेदारों को कड़ा संदेश दिया है, जो स्त्री-पुरुष संबंधों को अपने तरीके से निर्धारित-नियंत्रित करने की कोशिश करते हैं और इस क्रम में किसी भी हद को लांघ जाते हैं। ये वही लोग हैं जो समय-समय पर लड़कियों की पोशाक को लेकर फरमान जारी करते हैं, वैलंटाइन्स डे पर तोड़फोड़ मचाते हैं या फिर प्रेम विवाह करने वाले जोड़ों पर हमले करते हैं। ये पितृसत्तात्मक व्यवस्था को बनाए रखना चाहते हैं। इन्हें स्त्रियों की स्वतंत्रता मंजूर नहीं। ये नहीं चाहते कि स्त्री अपने यौन या प्रेम संबंधों के बारे में खुद फैसले करे या उसके बारे में खुलकर बात करे। पिछले कुछ दशकों के सामाजिक-आर्थिक विकास ने औरतों की हैसियत बदली है। वे उच्च शिक्षा हासिल कर रही हैं, उन तमाम क्षेत्रों में आगे बढ़ रही हैं जो कल तक उनके लिए कठिन या असंभव मानी जाती थीं। इससे महिलाओं की ताकत बढ़ी है, उनकी सोच बदली है। वे अब सेक्स, विवाह और परिवार के बने-बनाए मानदंडों को मानने से इनकार कर रही हैं। वे एक व्यक्ति के निजीपन को लेकर सचेत हुई हैं, वे एक नागरिक के रूप में अपने अधिकारों को लेकर जागरूक हो रही हैं। दूसरी तरफ पुरुषों का एक बड़ा वर्ग भी नए सामाजिक बदलाव को स्वीकार कर रहा है। वह स्त्रियों को लेकर परंपरागत सोच से बाहर निकल रहा है। इससे स्त्री-पुरुष संबंधों का एक नया समीकरण विकसित हुआ है। दोस्ती, सेक्स, प्रेम, विवाह और परिवार को लेकर धारणाएं तेजी से बदल रही हैं। इससे कई वर्जनाएं टूटी हैं और पहले की तुलना में दोनों में कहीं ज्यादा स्वस्थ रिश्ता कायम हो रहा है। इस प्रक्रिया को उलटना बेहद मुश्किल है, क्योंकि हकीकत यह है कि ज्यों-ज्यों समाज में डिमॉक्रेसी आएगी, व्यक्ति की स्वतंत्रता सुनिश्चित होगी, स्त्री-पुरुष संबंध में बराबरी और खुलापन बढ़ेगा। रूढ़िवादी ताकतें समय रहते इस यथार्थ को समझ लें और अपना रवैया बदलें।
</TEXT></DOC>