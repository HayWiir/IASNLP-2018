<?xml version="1.0" encoding="UTF-8" ?>
<DOC><TEXT>
एक संवाददाता ॥ गुड़गांव शहर के लोग मॉडर्न डांस तो पसंद करते ही हैं पारंपरिक नृत्यों में भी उनका गजब का रुझान है। झारखंड , उड़ीसा और वेस्ट बंगाल के छऊ नृत्य को भी लोग बड़े चाव से देख रहे हैं। अखिल भारतीय नाट्य एवं नृत्य महोत्सव में झारखंड से आए कलाकार रोज शाम 5 बजे यह लोकनृत्य पेश कर रहे हैं। इस दौरान भारी संख्या में दर्शक इकट्ठा हो रहे हैं। यह महोत्सव निष्ठा संस्कृति मंच ने आयोजित किया है। छऊ की प्रस्तुति पुरुलिया छऊ डांस एकडमी ( झारखंड ) कर रही है। छऊ कलाकार फलारी कुमार और उनके बेटे प्राण किशन जब विशाल मुखौटे लगाकर स्टेज पर साथ उतरते हैं , तो लोगों की आंखें थम - सी जाती हैं। मोहक प्रदर्शन करते हुए दोनों अपने किरदार बखूबी निभाते हैं। ये दोनों बचपन से ही यह नृत्य करते आ रहे हैं। पहले पिता यह नृत्य कर लोगों का मनोरंजन करते थे , बाद में बेटे ने भी इसे अपना लिया। फलारी कुमार बताते हैं कि उनका परिवार यह नृत्य बरसों से करता आ रहा है , इसलिए वह भी इस नृत्य को 5 साल की उम्र से ही करने लगे थे और आज वह अपने ग्रुप में सबसे सीनियर हैं। छऊ नृत्य में फलारी कुमार शेर की और प्राण किशन भगवान गणेश के भाई कार्तिक की भूमिका निभा रहे हैं। चौथी क्लास तक पढ़े फलारी कुमार अपने बेटे को इस विधा में निपुण बनाने के साथ ही पढ़ा भी रहे हैं। प्राण किशन इस समय 10 वीं की पढ़ाई कर रहे हैं। बेटे को यह नृत्य सिखाने के बारे में पूछने पर फलारी कुमार बताते हैं कि उसे डांस का बेहद शौक है और यह उनकी परंपरा भी है। इसलिए अपने बेटे को नृत्य सीखाने में उन्होंने मदद की। रोजी - रोटी के लिए खेत का सहारा पेशेे से किसान फलारी कुमार बताते हैं कि उनकी 4 बेटियां व एक बेटा है। उन्होंने बताया कि यह नृत्य ज्यादातर त्योहारों के सीजन में किया जाता है। डांस परफॉर्मेंस के अलावा वह सर्दियों में गांव के जमींदार के खेतों में नौकरी करते हैं और वहां से मिलने वाली मजदूरी से परिवार का पालन पोषण करते हैं। वह देश के अलग - अलग हिस्सों में अपनी इस कला का प्रदर्शन कर चुके हैं। फलारी कुमार बताते हैं कि प्रोग्राम करने पर भी उन्हें बहुत ज्यादा पैसे नहीं मिलते , क्योंकि यह नृत्य पूरे ग्रुप द्वारा किया जाता है और इससे होने वाली कमाई पूरे ग्रुप में बंट जाती है। छऊ की कुछ खासियतें झारखंड , वेस्ट बंगाल और उड़ीसा का लोकनृत्य है छऊ। इस लोकनृत्य में विशाल मुखौटों का इस्तेमाल होता है। अमूमन नृत्य किसी लोककथा पर आधारित होता है। इसमें अलग - अलग कई चरित्र होते हैं और उसी के मुताबिक कलाकारों के ड्रेस भी। इस नृत्य में भगवान से लेकर पशु और दानवों तक के मुखौटे होते हैं। इस लोकनृत्य में मुखौटे और ड्रेस काफी वजनी होती हैं इसलिए कलाकारों की फिजिकल फिटनेस इसकी अनिवार्य शर्त होती है।
</TEXT></DOC>