<?xml version="1.0" encoding="UTF-8" ?>
<DOC><TEXT>
पंकज त्यागी ॥ नई दिल्ली अंडरवर्ल्ड डॉन बंटी पांडे की गिरफ्तारी से दिल्ली पुलिस के स्पेशल सेल को राहत मिली है। सेल में पांडे के खिलाफ जबरन वसूली के दो केस दर्ज हैं। दिल्ली पुलिस ने उसकी गिरफ्तारी पर दो लाख रुपये के इनाम का ऐलान किया हुआ है। डीसीपी (स्पेशल सेल) शिबेश कुमार सिंह ने बताया कि बंटी पांडे को दिल्ली लाया जाएगा। 2 अक्टूबर को पुलिस कमिश्नर वाई. एस. डडवाल ने बंटी पांडे उर्फ प्रकाश नारायण पांडे उर्फ पी.पी. (42) की गिरफ्तारी पर दो लाख रुपये के इनाम का ऐलान किया था। कमिश्नर ने कहा था कि पांडे दाऊद इब्राहीम और छोटा शकील के गिरोह में शामिल है। पुलिस रेकॉर्ड के मुताबिक, बंटी पांडे ने पिछले साल दिल्ली के दो बिजनेसमैन को फोन कर मोटी रकम देने की धमकी दी थी। रकम अदा नहीं करने पर उनकी हत्या करने की धमकी दी गई थी। इन दोनों केस में स्पेशल सेल ने पिछले साल एफआईआर नंबर 23 और 55 दर्ज की थी। बंटी पांडे को बुधवार को वियतनाम की राजधानी हनोई में गिरफ्तार किया गया। उसकी गिरफ्तारी इंटरपोल के रेड कॉर्नर नोटिस के आधार पर की गई है। दिल्ली पुलिस के रेकॉर्ड के मुताबिक, बंटी पांडे मूल रूप से उत्तराखंड के काठगोदाम का रहने वाला है। पहले वह छोटा राजन का शूटर था। 1995 में उसने छोटा राजन के हुक्म पर दाऊद इब्राहीम के खासमखास ईस्ट-वेस्ट एयरलाइंस के मालिक तकीउद्दीन वाहिद का मर्डर कर दिया था। कहा जाता है कि इस एयरलाइंस में दाऊद का पैसा लगा था। पुलिस सूत्रों के अनुसार, 2000 में बैंकॉक में छोटा राजन पर छोटा शकील के गैंगस्टर सैयद मुजक्किर उर्फ मुन्ना जिंगड़ा और उसके साथियों के जानलेवा हमले के दौरान पांडे बैंकॉक में ही था। इस हमले में राजन तो किसी तरह बच गया , लेकिन पांडे उसके गिरोह से जुदा हो गया था। इसके बाद पांडे ने अपना गिरोह बनाया और धमकी देकर वसूली करने लगा। इसी दौरान उसने 2008 में नवी मुंबई के कारपोरेटर देवीदास चौगुले की हत्या की थी। 'ओम शांति ओम' मूवी रिलीज होने के बाद दिसंबर 2007 में बंटी पांडे ने शाहरुख खान को भी रकम देने की धमकी दी थी, हालांकि मुंबई पुलिस इससे इनकार करती रही है। दिल्ली के पुलिस कमिश्नर ने बंटी पांडे की गिरफ्तारी पर इनाम का ऐलान करते हुए बताया था कि उसने फर्जी इंडियन करंसी रैकेट कायम कर लिया है। वह विदेशों से फोन कर दिल्ली, मुंबई, यूपी और उत्तराखंड समेत देश के कई हिस्सों में लगातार जबरन उगाही कर रहा था। वह वियतनाम, सिंगापुर, नेपाल और बैंकॉक से अपना गिरोह चला रहा था। बंटी पांडे की पत्नी प्रिया राजपूत भी उसके गिरोह में शामिल होने के इल्जाम में मुंबई में गिरफ्तार की गई थी, लेकिन दिल्ली में प्रिया के खिलाफ कोई केस दर्ज नहीं है। हालांकि दिल्ली पुलिस को बंटी पांडे की कस्टडी के लिए अभी इंतजार करना होगा। बंटी पांडे की कस्टडी फिलहाल मुंबई पुलिस को मिलेगी। उसके बाद मुंबई की अदालत की इजाजत लेकर दिल्ली पुलिस उसे अपने केसों की तहकीकात के लिए लेकर आएगी।
</TEXT></DOC>