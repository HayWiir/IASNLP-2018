<?xml version="1.0" encoding="UTF-8" ?>
<DOC><TEXT>
समाजवादी पार्टी की नींव रखने वाले नेताओं में से एक अमर सिंह अब पार्टी सुप्रीमो मुलायम सिंह यादव पर भी खुलकर बरसने लगे हैं लेकिन अपने नेताओं की जोरदार मांग और अमर सिंह के उकसाने के बावजूद मुलायम उन्हें पार्टी से नहीं निकाल रहे। दरअसल, इसके पीछे एक वजह दलबदल विरोधी कानून भी है। एसपी के सामने बीजेपी का भी उदाहरण है, जिसने जसवंत सिंह को पार्टी से तो निकाल दिया, इसके बावजूद उनकी लोकसभा की सदस्यता खत्म नहीं हुई। अमर सिंह भी यही चाह रहे हैं ताकि 2014 तक उनकी राज्यसभा के सदस्यता बनी रहे। इस कानून के बारे में बता रहे हैं शकील अख्तर- राजनीति की बुराई पर अंकुश 1985 में सत्ता संभालने के साथ ही राजीव गांधी ने 52वें संविधान संशोधन के जरिए देश के संसदीय लोकतंत्र की एक बड़ी बुराई दल-बदल पर अंकुश लगाने की कोशिश की थी। इस तरह दसवीं अनुसूची, जिसे आमतौर पर दलबदल विरोधी कानून कहा जाता है, को संविधान में जोड़ा गया था। मगर इस कानून में कमियां बरकरार हैं। इन्हीं का फायदा उठाकर नरसिंह राव ने अपनी अल्पमत सरकार को बचा लिया था। उसके बाद एनडीए सरकार ने 2003 में 90वें संशोधन के जरिए इस कानून को सख्त करने की कोशिश की थी। अब भी बरकरार हैं कमियां मगर अमर सिंह प्रकरण ने बता दिया कि इस कानून में अब भी ऐसी कमियां हैं, जिनके कारण एसपी अमर सिंह को पार्टी से नहीं निकाल पा रही। क्योंकि पार्टी से निकालने पर उनकी सांसदी बरकरार रहेगी। दलबदल विरोधी कानून कहता है कि अगर कोई संसद सदस्य या विधायक खुद पार्टी से इस्तीफा देता है तो उसकी सदस्यता भी खत्म हो जाती है। लेकिन अगर पार्टी निकालती है तो असंबद्ध सदस्य के तौर पर उसकी सदस्यता बनी रहती है। पार्टी की तानाशाही नामंजूर संविधान विशेषज्ञ और जम्मू-कश्मीर के कांग्रेसी विधायक रवींद्र शर्मा कहते हैं, यह कानून राजनीतिक भ्रष्टाचार पर काबू पाने के लिए बनाया गया था। सदन में वोटिंग के वक्त विधायकों के 'बिक' जाने के कारण सरकारें अस्थिर हो जाती थीं। लेकिन यह कानून पार्टी की तानाशाही को भी स्वीकार नहीं करता। यदि किसी सदस्य को पार्टी से निकाला जाता है तो यह पार्टी का अंदरूनी मामला है, उसकी वजह से चुने हुए प्रतिनिधि को काम करने से नहीं रोका जा सकता। क्योंकि जिन्होंने उसे चुना है, वे अपने प्रतिनिधि को वापस नहीं बुला सकते। ऐसी कोई व्यवस्था ही नहीं है। ऐसे खत्म हो सकती है सांसदी दसवीं अनुसूची में कहा गया है कि अगर कोई सदस्य अपनी पार्टी से इस्तीफा देता है या पार्टी विप का उल्लंघन करता है तो उसकी सदस्यता खत्म हो सकती है। 1996 में सैफुद्दीन सोज ने वाजपेयी सरकार के पक्ष में वोट देने के लिए नैशनल कॉन्फ्रेंस की विप का उल्लंघन करते हुए खुद ही पार्टी छोड़ दी थी वरना पार्टी उन्हें निकाल देती। वैसे, संसद के नियमों के खिलाफ काम करने पर भी सांसदी खत्म हो सकती है। पिछली लोकसभा में पैसे लेकर सवाल पूछने वाले सांसदों की सदस्यता इसी आधार पर चली गई थी।
</TEXT></DOC>