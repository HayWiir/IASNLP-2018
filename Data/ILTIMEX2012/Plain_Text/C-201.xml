<?xml version="1.0" encoding="UTF-8" ?>
<DOC><TEXT>
सरिता दास मैं एक हाउस वाइफ हूं। घर चलाना क्या होता है, मुझसे पूछिए। पतिदेव की सैलरी करीब 14 हजार रुपये है, जिसमें 5 हजार मकान किराये में निकल जाते हैं। वह हर महीने अपना बस भाड़ा अलग कर 7 हजार रुपये मुझे देकर निश्चिंत हो जाते हैं। अगर कुछ कहो तो एक लंबा लेक्चर सुनने को मिल जाता है कि 7 हजार रुपये कम नहीं होते और कितने ऐसे परिवार हैं इसी दिल्ली में, जिनकी पूरी आमदनी भी 5 हजार रुपये से कम है...। बहरहाल, मैंने माना कभी नहीं, पर शुरू में मुझे भी लगा था कि 7 हजार शायद सचमुच ज्यादा हों। सो, मैंने तय किया था कि 6 हजार रुपये ही अपने मानूंगी और 1 हजार रुपये की बचत करूंगी। सच मानिए आज तक इस घरेलू बजट से कोई बचत नहीं हो सकी है। किसी-किसी महीने में अगर कुछ बच जाता है तो एकाध महीने बाद ही कोई ऐसा बड़ा खर्च आ जाता है जिसमें उस बचत को कुर्बान करना पड़ता है। नतीजा फिर वही ठन-ठन गोपाल। आपको लगता होगा कि मैं ठीक से मैनेज नहीं कर रही, इसलिए ऐसा होता है। चलिए मैं पूरा ब्यौरा देती हूं। काम वाली से लेकर सोसाइटी चार्ज और कूड़े वाला तक सबका बिल मिला कर 1800 रुपये होते हैं। इसमें फोन और बिजली के बिल शामिल नहीं हैं। औसतन ये दोनों भी 16-17 सौ पड़ ही जाते हैं। साढ़े तीन हजार ऐसे निकल गए। ये खर्च तो मुझे सीधे-सीधे अलग कर देने पड़ते हैं। अब रहा घर के राशन का सामान और दूध सब्जियों का मामला, तो यहां मैं अपनी पूरी अक्ल इस्तेमाल करती हूं। तीन लोगों का हमारा परिवार है। अच्छी बात यह है कि पति महोदय इन मामलों में कोई सवाल-जवाब नहीं करते, ना ही कभी मुंह बनाते हैं कि खाने में यह क्यों और वह क्यों नहीं। सो, इस मामले में मुझे पूरी छूट मिल जाती है। गेहूं और चावल की खपत तो एक जैसी ही रहती है, दाल का खर्च मैने इन दिनों काफी कम कर दिया। बदले में कभी चना, कभी बेसन और ऐसी ही दूसरी रसदार सब्जियां.. जिससे दाल की कमी किसी को न खले। मगर, सब्जियों में भी तो आग लगी रहती है। हमारी तरफ मंडे मार्केट लगती है। मैं हफ्ते भर की सब्जियां वहीं से लाती हूं। कुछ दिनों पहले तक मैंने डेढ़ सौ रुपये का साप्ताहिक बजट रखा था सब्जियों के लिए। इसके अलावा 50 रुपये मैं फलों पर खर्च करती थी। इससे सप्ताह भर फल-सब्जियां चल जाती थीं। मगर सब्जियों के भाव इस कदर बढ़ते गए कि मेरी सारी कवायद बेकार साबित हुई। अब मेरा वीकली बजट तीन सौ पहुंच चुका है। नतीजा यह कि मुझे दूध-दही में भी कटौती करनी पड़ती है। स्कूल फीस मेरे घरेलू बजट में शामिल नहीं है, लेकिन स्कूल से आए दिन जो फरमाइशें होती रहती हैं, वे तो मुझे ही पूरी करनी पड़ती हैं। यह सब पूरा करते हुए जब फिर बजट बिगड़ने लगता है तो मेरे ब्यूटी पार्लर का खर्च काम आता है। सोचती हूं अब इस महीने नहीं, अगले महीने ही जाऊंगी।
</TEXT></DOC>