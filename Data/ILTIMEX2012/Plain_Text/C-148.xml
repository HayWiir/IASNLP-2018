<?xml version="1.0" encoding="UTF-8" ?>
<DOC><TEXT>
नई दिल्ली।। मदनगीर में रहने वाली मोनिका जायसवाल (22) की हत्या के इल्जाम में गिरफ्तार उसके प्रेमी रवि मिश्रा (27) का इरादा पुलिस और मोनिका के परिजनों की आंखों में धूल झोंककर बच निकलने का था। लेकिन एक गलती उसकी गिरफ्तारी की वजह बन गई। पुलिस सूत्रों ने बताया कि शुक्रवार सुबह 8 बजे के करीब जब पुलिस मौके पर पहुंची, तो देखा कि मोनिका की लाश जमीन पर बिछे बिस्तर पर थी। कपड़े भी व्यवस्थित थे। लाश के पास शीशे के कुछ टुकड़े पड़े हुए थे, जो शायद किसी गिलास के थे। मोनिका के घर के बाहर ताला लगा था, जिसे सुबह कानपुर से आए उसके परिजनों ने तोड़ा था और उसी के बाद इस मामले का खुलासा हुआ था। अंदर पूरा घर व्यवस्थित था। सोमवार को मोनिका अपने प्रेमी रवि के साथ कानपुर जाकर कोर्ट मैरिज करने वाली थी। इससे यह तो साफ हो गया कि वारदात को अंजाम देने वाले की घर में फ्रेंडली एंट्री थी, लूटपाट के मकसद से हत्या नहीं की गई थी। पुलिस की जांच इस बात पर केंद्रित हो गई कि हो न हो इस वारदात को किसी ऐसे शख्स ने ही अंजाम दिया है, जिसे मोनिका की शादी से ऐतराज होगा। पुलिस को पता चला कि मोनिका के परिजन इस शादी के लिए राजी थे। 14 जून को कानपुर में मोनिका और रवि की कोर्ट मैरिज के बाद मोनिका के परिजन नवंबर में रीति रिवाज के साथ भी उनकी शादी कराना चाहते थे। रवि के परिजनों को भी इस शादी से कोई ऐतराज नहीं था। फिर हत्यारा कौन हो सकता था? शुरुआत में पुलिस को लग रहा था कि शायद किसी ऐसे शख्स ने वारदात को अंजाम दिया होगा, जो मोनिका को पसंद करता होगा, लेकिन मोनिका उसे भाव नहीं देती होगी। वह शख्स नहीं चाहता होगा कि मोनिका और रवि की शादी हो, लेकिन तभी पुलिस को वह सुराग मिल गया, जो वारदात की गुत्थी सुलझाने में काफी अहम साबित हुआ। दरअसल, पुलिस को मोनिका के कमरे से जो मोबाइल मिला, उसमें सिम तो मोनिका के नंबर का था, लेकिन मोबाइल मोनिका का नहीं बल्कि रवि का था। पुलिस ने जब रवि से उसका मोबाइल मांगा, तो मोनिका के परिजनों ने उसे पहचान लिया। वह मोनिका का मोबाइल था, जिसमें रवि ने अपने नंबर की सिम डाल रखी थी। बस, यहीं से पुलिस का शक रवि पर गहरा गया और उसे पूछताछ के लिए थाने ले गई। शुरुआत में तो उसने पुलिस को गुमराह करने की कोशिश की, लेकिन जब पुलिस ने सख्ती दिखाई तो उसने कबूल कर लिया कि वारदात को उसी ने अंजाम दिया था और मोनिका का कत्ल करने के बाद ही उसी ने मोबाइल की अदला-बदली की थी। पुलिस सूत्रों के मुताबिक पूछताछ में रवि ने शादी से मुकरने की एक वजह यह भी बताई कि मोनिका की कानपुर के रहने वाले अपने एक सहकर्मी से भी काफी नजदीकी थी और रवि को उन दोनों की यह नजदीकी पसंद नहीं थी। इसी वजह से वह शादी नहीं करना चाहता था।
</TEXT></DOC>