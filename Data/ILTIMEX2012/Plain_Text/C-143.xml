<?xml version="1.0" encoding="UTF-8" ?>
<DOC><TEXT>
संतराज ठाकुर ॥ राजनगर डिस्ट्रिक्ट कोर्ट में ऐसा गिरोह सक्रिय है जो फर्जी दस्तावेज के आधार पर बॉन्ड भरकर अभियुक्तों को जमानत पर छुड़वा रहा है। ऐसे ही दो मामले सामने आए हैं। इसलिए अपनी प्रॉपर्टी के दस्तावेजों की पड़ताल कर लें। कहीं वे मिस तो नहीं हो गए ? अगर गलत हाथों में पड़ गए तो आप बड़ी मुसीबत में फंस सकते हैं। ऐसा न हो , किसी की जमानत के लिए उनका दुरुपयोग तो कोई और कर गुजरे और सफाई देने के लिए कोर्ट कचहरी के सैकड़ों चक्कर आपको लगाने पड़ें। सुंदर शर्मा का एक प्लॉट राहुल विहार में है। उसने अपने प्लॉट के दस्तावेज कभी किसी को नहीं दिए। किसी ने उसके प्लॉट के फर्जी दस्तावेज तैयार कर लिए और एक आरोपी की जमानत के लिए पेश करके उसकी जमानत करवा ली। जब सुंदर को इसकी जानकारी मिली तो कोर्ट में मामले की तस्दीक की। जमानत के प्रार्थना पत्र पर फोटो किसी और के लगे थे और प्लॉट के दस्तावेज उसके लगाए गए हैं। तब सुंदर ने इस पर आपत्ति जताते हुए अपने वकील के माध्यम से कोर्ट से गुहार लगाई कि उक्त जमानत कैंसल की जाए और जमानती को कोर्ट में तलब किया जाए। संजयनगर निवासी तुषार शर्मा की बाइक 2009 में चोरी हो गई थी। उसने बाइक चोरी की रिपोर्ट उसी समय कविनगर थाने में दर्ज करा दी थी। आज तक बाइक का तो कोई सुराग नहीं लगा मगर यह पता चला है कि इस बीच उसकी बाइक की आरसी और उसके एड्रेस के कागजों पर किसी को जमानत दी गई है। यह पता चलने पर तुषार शर्मा और उसके परिवार वालों के होश उड़ गए। अब तुषार ने बाइक चोरी होने की एफआईआर के साथ कोर्ट में प्रार्थना पत्र देकर जमानती को तलब किए जाने की गुहार लगाई है। फर्जी जमानतियों की रोकथाम के लिए कोर्ट ने संगीन मामलों के जमानतियों के वेरिफिकेशन के आदेश दिए हुए हैं फिर भी डिस्ट्रिक्ट कोर्ट में फर्जी प्रपत्रों के आधार पर जमानत भरे जाने पर रोक नहीं लग पा रही है। फर्जी दस्तावेज के आधार पर जमानत दिलाने वाला गिरोह अधिकारियों की आंख में धूल झोंक कर संगीन मामलों के आरोपियों को छुड़वा रहा है। कैसे लगे फर्जी जमानत देने वालों पर रोक बार असोसिएशन के सचिव विनोद वर्मा ने बताया कि प्रत्येक जमानत के मामले में जमानतियों के नाम पते का पुलिस से वेरीफिकेशन कराया जाए। इसके बाद जमानतियों को मैजिस्ट्रेट के सामने पेश कराया जाए। जो मामले सामने आए हैं उनके बारे में वह डिस्ट्रिक्ट जज से मिलकर शिकायत करेंगे। एडीजीसी विजेंद्र त्यागी का कहना है कि आरोपी को जमानत दिए जाने के बाद मैजिस्ट्रेट को क्या पता कि जमानत देने वाले व्यक्ति ने अपने दस्तावेज लगाए हैं या किसी और के। किसी भी मामले के आरोपी की जमानत मंजूर होने के बाद पर्याप्त प्रपत्र होने पर वह आरोपी को छोड़ने का आदेश कर देते हैं। मगर फर्जी जमानत के मामलों पर रोक लगनी चाहिए। जमानतियों के दस्तावेज की जांच पुलिस और आरटीओ द्वारा कराई जानी चाहिए , तभी रोक लग पाएगी।
</TEXT></DOC>