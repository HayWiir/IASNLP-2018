<?xml version="1.0" encoding="UTF-8" ?>
<DOC><TEXT>
वरिष्ठ संवाददाता ॥ नई दिल्ली चीनी प्रधानमंत्री वन च्या पाओ के व्यस्त कार्यक्रम की वजह से गुरुवार को राजधानी के कई इलाकों में लोगों को हेवी ट्रैफिक से जूझना पड़ा। आज और भी ज्यादा दिक्कत का सामना कर पड़ सकता है। मुहर्रम के जुलूस की वजह से नॉर्थ, सेंट्रल, नई दिल्ली और साउथ दिल्ली के कई इलाकों में ट्रैफिक पर खासा असर पड़ने वाला है। जामा मस्जिद, हौज काजी, अजमेरी गेट, पहाड़गंज, चेम्सफोर्ड रोड, नई दिल्ली रेलवे स्टेशन, कनॉट प्लेस, संसद मार्ग, रेड क्रॉस रोड, रायसीना रोड, विजय चौक, कृष्णा मेनन मार्ग, तुगलक रोड, अरविंदो मार्ग, लोदी कॉलोनी और जोर बाग की ओर आने जाने वालों को खासतौर से दिक्कतों का सामना करना पड़ सकता है। गुरुवार को जिन रास्तों से चीनी प्रधानमंत्री का काफिला गुजर रहा था, उन रास्तों पर दोनों कैरिज वे में ट्रैफिक को रोका जा रहा था। इसकी वजह से कई जगहों पर जाम लगा तो कई जगहों पर ट्रैफिक हेवी रहा। चीनी पीएम दिनभर नई दिल्ली में रहे और फिर शाम को साउथ दिल्ली की तरफ भी गए। इस वजह से कई महत्वपूर्ण रास्तों पर ट्रैफिक रोका गया। जॉइंट कमिश्नर (ट्रैफिक) सत्येंद्र गर्ग का कहना था कि जाम कहीं भी नहीं लगा और लोगांे को ज्यादा परेशानी का सामना नहीं करना पड़ा, क्योंकि हमने सभी जगहों पर बहुत थोड़ी थोड़ी देर के लिए ही ट्रैफिक रोका था। लोगों को ज्यादा परेशानी सुबह तब उठानी पड़ी, जब चीनी प्रधानमंत्री राजघाट पहुंचे और वहां से फिर हैदराबाद हाउस गए। इस दौरान इंडिया गेट, आईटीओ, दिल्ली गेट और राजघाट के आसपास ट्रैफिक को रोका गया। पीक आवर की वजह से ट्रैफिक को रोकने का भी लंबा असर देखने को मिला। कस्तूरबा गांधी मार्ग और अशोका रोड से इंडिया गेट की तरफ जाने वाले ट्रैफिक को भी अन्य रास्तों पर डाइवर्ट किया जा रहा था, जिसकी वजह से अन्य रास्तों पर ट्रैफिक हेवी रहा। दोपहर में इंडिया गेट के आसपास से गुजरने वालों को भी दिक्कतों का सामना करना पड़ा। दोपहर में चीनी प्रधानमंत्री सप्रू हाउस गए थे, जिसकी वजह से मंडी हाउस के आसपास के रास्तों पर भी ट्रैफिक रोका गया था। शाम को चीनी प्रधानमंत्री नेहरू स्टेडियम गए थे, जिसकी वजह से साउथ दिल्ली से नई दिल्ली की ओर आने जाने वालों को भी परेशानी का सामना करना पड़ा। सोनिया को पैदल जाना पड़ा बुधवार शाम रेसकोर्स रोड स्थित प्रधानमंत्री मनमोहन सिंह के आवास पर चीनी प्रधानमंत्री के स्वागत में रात्रिभोज का आयोजन किया गया था, जिसमें यूपीए अध्यक्ष सोनिया गांधी को भी शामिल होना था। शाम 7:30 बजे के करीब जब सोनिया का काफिला सफदरजंग स्क्वायर के पास पहुंचा, तो वहां जाम था। सोनिया का काफिला भी फंस गया। सोनिया ने जब देखा कि उन्हें प्रधानमंत्री आवास पर पहुंचने में देर हो रही है, तो उन्होंने गाड़ी से उतरकर पैदल ही वहां तक जाने का फैसला किया। सोनिया गाड़ी से उतर गई और करीब 500 मीटर पैदल चलकर मुस्तफा कमाल अतातुर्क मार्ग से होती हुई प्रधानमंत्री आवास तक पहुंची। इस दौरान वह एसपीजी के कड़े सुरक्षा घेरे में ही रहीं।
</TEXT></DOC>