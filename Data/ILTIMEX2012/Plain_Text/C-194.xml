<?xml version="1.0" encoding="UTF-8" ?>
<DOC><TEXT>
रिची वर्मा केंद्रीय संरक्षित स्मारकों में फिल्म की शूटिंग करना जल्द ही बहुत महंगा पड़ेगा। आर्कियॉलजिकल सर्वे ऑफ इंडिया (एएसआई)ने स्मारकों के कंजर्वेशन और उनके ढांचे को सुरक्षित रखने की खातिर फंड बढ़ाने की कवायद शुरू कर दी है। एएसआई ने 1959 के ऐक्ट में संशोधन करने की योजना बनाई है ताकि फिल्म शूटिंग की फीस बढ़ाई जा सके। एएसआई ने किताबों, विज्ञापनों, स्टैंप्स और पोस्टकार्ड में संरक्षित स्मारकों के फोटो इस्तेमाल करने पर रॉयल्टी लेने का भी प्लान बनाया है। डायरेक्टर जनरल के. एन. श्रीवास्तव ने कहा, 'यह प्रपोजल अभी फैसले के इंतजार में हैं लेकिन यह तय है कि फिल्म शूटिंग के लिए चार्ज तुरंत बढ़ाए जाने की जरूरत है। प्रोड्यूसर रेवेन्यू के रूप में करोड़ों रुपये कमाते हैं लेकिन एएसआई को सिर्फ 5 हजार रुपये एक इमारत में एक दिन की शूटिंग के हिसाब से मिलता है। इस फंड का इस्तेमाल स्मारकों की देखरेख के लिए किया जाएगा।' हालांकि अभी तक फिल्म शूटिंग के लिए नई फीस पर फैसला नहीं हुआ है लेकिन सूत्रों का कहना है कि यह 2 लाख से 5 लाख रुपये के बीच हो सकती है। इस बीच एक अच्छी खबर यह है कि स्टिल फोटोग्राफी के लिए कोई चार्ज नहीं लिया जाएगा क्योंकि बहुत से विजिटर्स अपने साथ छोटे कैमरे और मोबाइल लाते हैं जिसमें कैमरा होता है। एएसआई ने प्रफेशनल स्टिल फोटोग्राफी के लिए ली जाने वाली फीस खत्म करने की भी योजना बनाई है। श्रीवास्तव का कहना है कि प्रफेशनल फोटोग्राफरों से स्टिल फोटोग्राफी के लिए बहुत कम लाइसेंस फीस ली जाती है जिसे खत्म किया जा सकता है। एएसआई ने फिल्म शूटिंग के लिए सिक्युरिटी मनी बढ़ाने का प्लान भी बनाया है। फिलहाल यह 10 हजार रुपये प्रति दिन है जिसे बढ़ाकर 1 लाख रुपये प्रति दिन तक किया जा सकता है। इतना ही नहीं बिना इजाजत के फिल्म शूटिंग करने पर लिया जाने वाला फाइन 5 हजार रुपये से बढ़ाया जा सकता है। वर्ल्ड हेरिटेज साइट की लिस्ट में शामिल संरक्षित स्मारकों जैसे ताज महल, लाल किला, कुतुब मीनार, आदि की तस्वीरों के इस्तेमाल पर रॉयल्टी मांगी जा सकती है। इस तरह एएसआई को कई करोड़ रुपये रेवेन्यू के रूप में मिल सकेंगे। सूत्रों के मुताबिक, खासकर ऐतिहासिक स्मारकों का विज्ञापनों में खूब इस्तेमाल होता है। लेकिन इससे एएसआई को कुछ नहीं मिलता। हम इन साइट्स के संरक्षण के लिए करोड़ों रुपये खर्च करते हैं इसलिए विज्ञापन बनाने वालों से कुछ फीसदी तो चार्ज किया ही जा सकता है। यह कदम फिल्मों की शूटिंग के लिए हेरिटेज साइट्स के बढ़ते इस्तेमाल को देखते हुए उठाया जा रहा है। इस मामले में कुतुब कॉम्प्लेक्स, लाल किला, हुमायूं का मकबरा और पुराना किला काफी डिमांड में रहते हैं। एएसआई के अधिकारियों का कहना है कि हर महीने संरक्षित स्मारकों में शूटिंग की इजाजत मांगने के लिए उनके पास काफी अर्जियां आती हैं। लेकिन इजाजत तभी दी जाती है जब इस बात का भरोसा हो कि विजिटर्स के आनेजाने पर कोई फर्क नहीं पड़ेगा और इमारत को भी कोई नुकसान नहीं पड़ेगा।
</TEXT></DOC>