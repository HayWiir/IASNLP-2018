<?xml version="1.0" encoding="UTF-8" ?>
<DOC><TEXT>
नगर संवाददाता नई दिल्ली ।। नॉर्थ ईस्ट, नॉर्थ वेस्ट और साउथ डिस्ट्रिक्ट पुलिस ने अलग-अलग जगहों से लूटपाट की वारदातों में शामिल 21 लोगों को गिरफ्तार किया है। इनके पास से लाखों का माल, गाड़ियां और हथियार भी बरामद हुए हैं। साउथ डिस्ट्रिक्ट पुलिस ने जयपुर पुलिस की कस्टडी से फरार हुए मेवात के रहने वाले उमर उर्फ भोंदू को गिरफ्तार किया है। उसके पास से पलवल से चुराई गई एक पल्सर बाइक और चाकू भी बरामद हुआ। एसएचओ (लोदी कॉलोनी) राजेंद्र सिंह की टीम ने बुधवार शाम लोदी कॉलोनी के चार बाग इलाके से उसे गिरफ्तार किया। उमर और उसके साथियों ने इसी साल 15 जनवरी को जयपुर-आगरा हाइवे पर एक ट्रक लूटा था। नॉर्थ ईस्ट डिस्ट्रिक्ट पुलिस ने लूटपाट की वारदातों में शामिल 12 लोगों को गिरफ्तार किया। सीलमपुर थाने की पुलिस टीम ने हाइवे पर लूटपाट करने वाले एक इंटर स्टेट गिरोह के 5 सदस्यों को गिरफ्तार किया। उनकी पहचान माजिद उर्फ बाबू, मेहताब, अजय, राहुल और नवाब के रूप में हुई। इनके पास से पुलिस ने एक फोर्ड फिएस्टा कार और 35 लाख से ज्यादा का माल बरामद किया है, जिसमें कपड़े, कारपेट, अचार और मुरब्बे के कार्टन शामिल हैं। इनकी गिरफ्तारी के बाद पुलिस ने धौला कुआं, महेंदा पार्क और लोनी के कोतवाली थाने में दर्ज हाइवे पर लूटपाट की 3 वारदातों को सुलझाने का दावा किया है। नॉर्थ ईस्ट डिस्ट्रिक्ट के स्पेशल स्टाफ की टीम ने भी हाइवे पर लूटपाट करने वाले एक गिरोह के 7 सदस्यों को गिरफ्तार किया। उनकी पहचान नदीम उर्फ कालू, राधेश्याम, परवीन उर्फ पप्पू, मोहिंदर सिंह, दीपक खटाना उर्फ मोनू, सूरज चौधरी और ओम प्रकाश के रूप में हुई। इनके पास से एक इनोवा कार और 4 लाख रुपये के कपड़े बरामद किए गए हैं। स्पेशल स्टाफ की टीम ने बुधवार को लोनी रोड से इन्हें गिरफ्तार किया। नदीम इस गिरोह का लीडर है। उस पर 19 आपराधिक मामले दर्ज हैं। 1 जनवरी को इन बदमाशों ने मानसरोवर पार्क में एक घर में घुसकर 75 हजार रुपये लूटे थे। दो दिन बाद लोनी रोड पर एक टेंपो को लूटा, जिसमें करीब 18 लाख रुपये का सामान रखा था। 12 जनवरी की रात को गीता कॉलोनी श्मशान घाट के पास फिर एक टेंपो को लूटा, जिसमें कपड़े के 260 रोल थे। उधर, नॉर्थ वेस्ट डिस्ट्रिक्ट पुलिस ने लूटपाट की वारदातों में शामिल 8 लोगों को गिरफ्तार किया। जहांगीरपुरी पुलिस ने मंगल बाजार चौक के पास से 4 लोगों को गिरफ्तार किया। उनकी पहचान रफीक उर्फ बबलू, दिलशाद उर्फ बड़ा, सनी और नईम उर्फ नदीम के रूप में हुई। ये लोग एक शख्स से उसका पर्स और मोबाइल लूटकर भाग रहे थे, तभी पुलिस ने धर दबोचा। पुलिस ने इनके पास से चाकू, मोबाइल और पर्स बरामद किया, जिसमें 310 रुपये रखे थे। स्वरूप नगर पुलिस ने भी गुरुवार रात 4 लोगों को रंगे हाथों उस वक्त गिरफ्तार कर लिया, जब वे एक शख्स से उसका पर्स और मोबाइल लूटकर भाग रहे थे। अभियुक्तों की पहचान पाथोर् उर्फ टिंकू, रवि, दिलीप और दीपांकर के रूप में हुई।
</TEXT></DOC>