<?xml version="1.0" encoding="UTF-8" ?>
<DOC><TEXT>
भाष्कर सिंह ।। नई दिल्ली वेटलिफ्टिंग में आखिरकार बुधवार का दिन गोल्ड लेकर आया। महिलाओं की 58 किलोग्राम कैटिगरी में भारत की रेणु बाला चानू ने स्नैच में कॉमनवेल्थ गेम्स का नया रेकॉर्ड बनाते हुए गोल्ड मेडल जीत लिया। क्लीन ऐंड जर्क में भी अगर वह 113 किग्रा वजन उठा लेती तो टोटल वेट का भी नया मीट रेकॉर्ड बना सकती थीं। उन्होंने कुछ चुनौती ऑस्ट्रेलिया की शीन ली ने देने की कोशिश की, लेकिन स्नैच में रेणु से पिछड़ने के बाद वह वापसी नहीं कर सकीं। पूरे मुकाबले में रेणु हमेशा आरामदायक स्थिति में रहीं। मुकाबला सिल्वर और ब्रॉन्ज मेडल के लिए हुआ। ब्रॉन्ज मेडल इंग्लैंड की जोए स्मिथ ने जीता। रेणु ने स्नैच में 90 किलो और क्लीन ऐंड जर्क में 107 किलो वजन उठाया। इस तरह उन्होंने 197 किलो वजन उठाया। वहां दूसरे स्थान पर रहने वाली शीन ली ने 192 किलो और ब्रॉन्ज जीतने वालीं जोए स्मिथ ने 188 किलो वजन उठाया। जवाहर लाल नेहरू स्टेडियम के वेटलिफ्टिंग वेन्यू में बुधवार को हर भारतीय दर्शक के मन में गोल्ड की आस थी। इनमें से किसी को मणिपुर के वेटलिफ्टर ने निराश नहीं किया। कॉमनवेल्थ वेटलिफ्टंग फेडरेशन की 58 किग्रा वेट कैटिगरी में नंबर एक पर मौजूद रेणु बाला चानू से जैसे प्रदर्शन की उम्मीद थी उन्होंने उसके मुताबिक ही प्रदर्शन किया। भारत के चीफ कोच ने पिछले दो दिनों की रणनीति में फेरबदल करते हुए बड़े टारगेट तय किए। इसका फायदा भी मिला और दूसरे देशों पर दबाव आ गया। ऑस्ट्रेलिया की शीन ली को गोल्ड का बड़ा दावेदार माना जा रहा था। मगर उन्होंने स्नैच में दो बार फेल होने का नतीजा भुगतना पड़ा। वहीं रेणु आत्मविश्वास से भरी नजर आ रही थीं। उन्होंने स्नैच में अपने तीनों प्रयासों में सफलता पाई, जबकि क्लीन ऐंड जर्क के तीन में से दो प्रयासों में उन्होंने सफलता मिली। दर्शकों के जबर्दस्त समर्थन के बीच रेणु ने टोटल वेट कैटिगरी में नए कॉमनवेल्थ रेकॉर्ड के लिए ट्राई किया, लेकिन उन्हें असफलता हाथ लगी। मगर इससे पहले उन्होंने स्नैच में 90 किलो वजन उठाया था, जो नया कॉमनवेल्थ गेम्स का रेकॉर्ड है। हालांकि, मुकाबला कड़ा हो सकता था अगर नाइजीरिया की एजे विनफ्रीड कंधे की चोट के बाद इवेंट से हटने की फैसला नहीं लेतीं। गोल्ड जीतने के बाद रेणु ने कहा कि मैं गोल्ड कोचिंग स्टाफ और परिवार के नाम करना चाहती हूं। उन्होंने एशियाई खेलों में मेडल के लिए कड़ी मेहनत करने का दावा किया। खुश नजर आए हरनाम रेणु के गोल्ड जीतते ही भारत के चीफ कोच हरनाम सिंह के चेहरे पर हमेशा दिखने वाली हंसी और चमक लौट आई। पहले दिन महिलाओं की 48 किलो वेट कैटिगरी में सोनिया चानू के गोल्ड मेडल नहीं जीत पाने और मंगलवार को पुरुष व महिला, दोनों की इवेंट में मेडल नहीं जीत पाने के कारण हरनाम काफी उदास हो गए थे। हमेशा मीडिया के साथ दोस्ताना व्यवहार करने वाले हरनाम मीडिया से बचकर निकल गए थे। मेडल सेरेमनी के बाद उन्होंने बताया कि रेणु ने बिल्कुल स्ट्रेटजी के मुताबिक काम किया।
</TEXT></DOC>