<?xml version="1.0" encoding="UTF-8" ?>
<DOC><TEXT>
विवेक कुमार सड़क के किनारे पेड़ों की वह कतार बहुत खूबसूरत है। एक सी शक्ल-सूरत, कद-काठी और रंग-ढंग के पेड़ उंगली पकड़कर आगे बढ़ाते से लगते हैं। एक से दूसरा...दूसरे से तीसरा। पहले पेड़ से आखिरी पेड़ तक जाने को मन चल पड़ता है। लेकिन ऐसा हो नहीं पाता। कतार टूट जाती है। बीच में एक अलमारी दोनों हाथ बढ़ाए खड़ी है। उसका बुलावा इतना मोहक है कि रुकना ही पड़ता है। सड़क के किनारे अलमारी! बेशकीमती किताबों से भरी हुई! वह भी खुली! पहली मुलाकात तो अचरज में ही गुजर जाती है। शहर के बीचोंबीच सड़क के किनारे किताबों से भरी अलमारी वाकई खड़ी है, जर्मनी के बॉन शहर में। आप आइए, अपनी पसंद की किताब निकालिए और ले जाइए। पढ़कर वापस रख जाएंगे तो कोई और भी पढ़ लेगा। नहीं लौटाएंगे तो भी कोई बात नहीं। आपके पास कोई और किताब है तो उसे रख जाइए। अलमारी वहीं रहती है। और भरी रहती है। क्योंकि किताबें ले जाने वाले खूब हैं तो दे जाने वाले भी बहुत खूब। मुझ दिल्लीवाले को अजीब लगता है। ऐसा चल सकता है क्या? लेकिन चल तो रहा है। और पिछले सात सालों से चल रहा है। 2003 में एक स्टूडेंट ट्रिक्सी रॉयेक ने इसका आइडिया दिया। तब कुछ लोगों ने मिलकर इस ओपन लाइब्रेरी को यहां खड़ा किया। तब से अलमारी कभी खाली नहीं हुई। और यह किसी को निराश नहीं करती। सबके लिए किताबें हैं। बच्चों की, बड़ों की, कहानियों की, कंप्यूटर की, फिलॉसफी की, ज्यॉग्रफी की। जर्मन, रशियन, इंग्लिश। छोटे और बड़े लेखक की। जितनी तरह के पढ़ने वाले उतनी तरह की किताबें। अलमारी कभी अकेली नहीं होती। कोई न कोई इसके पहलू में रहता ही है। लेकिन कुछ लोग नियमित आते हैं। जैसे वह महिला जिसे दशकों पुरानी किताब मिली। उसने वह किताब 1940 के दशक में अपने बचपन में पढ़ी थी। उसने किताब को सीने से लगाकर भींच लिया। और उस लड़की ने तो अलमारी को बांहों में भर लिया जिसे हेमिंग्वे की फॉर हूम द बेल टॉल्स मिली। एक साहब को एक पाम टॉप मिला। साथ में एक नोट था- मैं डिजिटल दुनिया से लौट आना चाहता हूं। यह अलमारी अब सिर्फ एक अलमारी नहीं है, एक आंदोलन है। ऐसा आंदोलन जो सबसे पहले ऑस्ट्रिया के कलाकारों क्लेग और गुटमान ने 90 के दशक में कला की अभिव्यक्ति के तौर पर शुरू किया। सबसे पहले उन्होंने ग्रास में ऐसी अलमारी बनाई। फिर यह जर्मनी के माइंत्स शहर में आ गई और वहां से ट्रिक्सी इसे बॉन ले आईं। इस वक्त बॉन में अलग-अलग जगहों पर ऐसी पांच अलमारियां हैं। इसमें कुछ किताबों पर लोगों ने पर्सनल से सवाल-जवाब भी लिख छोड़े हैं। यानी आप वहां से किताब ही नहीं लाते, एक रिश्ता भी ले आते हैं। किसी अनजान से शख्स के हाथों की छुअन से बुना हुआ रिश्ता, जिसने इस किताब के पन्नों को पलटा होगा। अपने देश से बहुत दूर इस अजनबी शहर में यह अलमारी मुझे बेहद सुकून देती है। अपनी दिल्ली में रख सकते हैं क्या ऐसी अलमारी?
</TEXT></DOC>