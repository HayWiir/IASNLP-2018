<?xml version="1.0" encoding="UTF-8" ?>
<DOC><TEXT>
टेक्नॉलजी के बढ़ते इस्तेमाल के साथ-साथ साइबर अटैक की फ्रीक्वेंसी भी बढ़ती जा रही है। हालांकि लोग इससे बचने के लिए तमाम टेक्नॉलजी का इस्तेमाल कर रहे हैं, लेकिन उनका इस्तेमाल करने से पहले भी काफी सावधानी बरतने की जरूरत है। पिछले एक दशक में वर्ल्ड वाइड वेब यानी कि इंटरनेट काफी बदल गया है। जैसे-जैसी दुनिया ने तरक्की की है, वैसे-वैसे इंटरनेट भी असुरक्षित होता जा रहा है। पहले हम इंटरनेट पर मौजूद डाटा को सुरक्षित मानते थे, लेकिन बढ़ते साइबर क्राइम की वजह से इंटरनेट भी सुरक्षित नहीं रहा। आज अगर आपने इंटरनेट पर कोई वेबसाइट बना रखी है, तो उसे कोई भी हैक कर सकता है। जाहिर है कि इस तरह आपका काफी बड़ा नुकसान हो सकता है। न सिर्फ किसी व्यक्ति विशेष की वेबसाइट बल्कि अब काफी महत्वपूर्ण चीजें भी साइबर क्राइम की चपेट में आ गई हैं। मसलन रोजाना चीज और पाकिस्तान की ओर से भारत पर ना जाने कितने साइबर हमले होते रहते हैं। यही वजह है कि अब हर कोई साइबर हमले से प्रोटेक्शन चाहता है। एक सिक्युरिटी सॉफ्टवेयर सल्यूशन प्रोवाइडर के वाइस प्रेजिडेंट अभिलाष बताते हैं, 'आजकल हर कोई घर से लेकर दुकान तक हर चीज में सिक्युरिटी चाहता है। जाहिर है कि ऐसे में वर्चुअल वर्ल्ड में आप सिक्युरिटी के बिना कैसे रह सकते हैं। खुद को साइबर हमलों से बचाने के लिए यहां भी सुरक्षा इंतजाम जरूरी हैं। दरअसल, साइबर सिक्युरिटी एक चूहे बिल्ली का खेल है, जहां सिक्युरिटी सिस्टम बाहर से होने वाले अटैक्स पर काबू पाने की कोशिश करता है। पिछले तीन महीनों में हमारे देश में करीब 1300 वेबसाइट हैक हो गईं। इसलिए यह मामला दिनोंदिन महत्वपूर्ण होता जा रहा है।' बढ़ते साइबर अटैक्स को देखते हुए तमाम कंपनियों ने थ्रेट मैनेजमेंट सल्यूशन पेश किए हैं। लेकिन बड़ा सवाल यह है कि ये कितने कारगर हैं, क्योंकि कई के प्रॉडक्ट मार्केट में फेल हो गए। एक इंफॉर्मेंशन सिक्युरिटी रिसर्च कंपनी के सीईओ सौमिल शाह बताते हैं, 'आजकल हर किसी को मार्केट में अपने प्रॉडक्ट लॉन्च करने की जल्दी है। लेकिन बड़ी बात यी है कि उनकी एफिशियंसी कितनी है। वे एक बार मार्केट में प्रॉडक्ट सेल कर देते हैं, लेकिन फिर कंप्लेन को नजर अंदाज करते हैं।' दरअसल, आजकल साइबर अटैक्स का चेहरा भी काफी हद तक चेंज हो गया है। एक लीडिंग सेल्युलर सर्विस प्रोवाइडर के इफॉर्मेंशन सिक्युरिटी मैनेजर दिवेश सेठ कहते हैं, 'मुझे लगता है कि पिछले एक साल में काफी कुछ बदल गया है। आजकल यूजर काफी स्मार्ट हो गया है और आप उसे कुछ भी देकर भी नहीं बौखला सकते।' सोचने वाली बात यह है कि सबसे ज्यादा साइबर अटैक किस फॉरमेट पर होने की संभावना है ? शाह बताते हैं , ' आने वाले दो सालों में सबसे ज्यादा साइबर अटैक ब्राउजर और पीडीएफ रीडर फॉरमेट पर होंगे। इस तरह के अटैक्स से बचने के लिए कंपनियों ने एथिकल हैकर्स की नियुक्ति शुरू कर दी है। ये एथिकल हैकर दूसरे की वेबसाइट हैक करने की बजाय अपनी कंपनी की साइट्स और डाटा को हैक होने से बचाते हैं। ' नव्या मालिनी
</TEXT></DOC>