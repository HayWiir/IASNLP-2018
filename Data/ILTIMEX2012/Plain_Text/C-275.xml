<?xml version="1.0" encoding="UTF-8" ?>
<DOC><TEXT>
नई दिल्ली।। महान बल्लेबाज सर विवियन रिचर्ड्स का मानना है कि सचिन तेंडुलकर का लंबा करियर और यादगार उपलब्धियां उन्हें नायाब क्रिकेटर बनाती हैं और वह इस मुकाम पर पहुंच गए हैं कि कोई मौजूदा क्रिकेटर उसके करीब भी नहीं पहुंच सकता। रिचर्ड्स ने कहा कि तेंडुलकर अपनी प्रतिबद्धता के कारण इतने लंबे समय तक खेल सके और अब 50 टेस्ट शतक पूरे करने की दहलीज पर हैं। साथ ही पूर्व कैरिबियाई कप्तान ने वीरेंद्र सहवाग को आधुनिक दौर का सबसे आक्रामक बल्लेबाज बताया। पॉन्टिंग से थी थोड़ी उम्मीद उन्होंने कहा कि वह 50 टेस्ट शतक बनाने जा रहा है। मुझे लगता है कि इस रेकॉर्ड को कोई नहीं तोड़ सकता। वह दूसरों से मीलों आगे है। अपने दौर के सबसे आक्रामक बल्लेबाजों में शुमार रिचर्ड्स ने कहा कि सिर्फ ऑस्ट्रेलियाई कप्तान रिकी पॉन्टिंग के ही तेंडुलकर के रेकॉर्ड के करीब पहुंचने की थोड़ी बहुत उम्मीद है, मगर यह उम्मीद अब धुंधली पड़ रही है। उन्होंने कहा कि मुझे तो कोई नजर नहीं आता। रिकी थोड़े बहुत करीब हैं, लेकिन ऑस्ट्रेलिया के मौजूदा हालात को देखते हुए कह पाना मुश्किल है कि रिकी कब तक खेलेंगे। रिचर्ड्स ने कहा कि 37 बरस की उम्र में भी सचिन जबर्दस्त फार्म में है। फिटनेस समस्याओं से उबरकर उसने अपने अनुशासन, प्रतिबद्धता और आत्मविश्वास के दम पर इतने साल तक खेलना जारी रखा है। उन्होंने वर्ल्ड कप में भारत की संभावना, आधुनिक युग के सर्वश्रेष्ठ कप्तानों और कैरिबियाई क्रिकेट के घटते स्तर पर भी बात की। सहवाग सबसे आक्रामक बल्लेबाज वीरेंद्र सहवाग को आधुनिक दौर का सबसे आक्रामक बल्लेबाज बताते हुए पूर्व कैरिबियाई कप्तान ने कहा कि उसकी अपनी शैली है। हम दोनों में समानता यही है कि हम किसी गेंदबाज से नहीं डरते। मुझे उसका रवैया पसंद है। वह स्टाइलिश खिलाड़ी है और उसे खुद पर भरोसा है जो जरूरी है। जबर्दस्त है भारत की रिजर्व बेंच आगामी वर्ल्ड कप के सिलसिले में भारत आए रिचर्ड्स ने टूर्नामेंट के आधिकारिक प्रसारणकर्ता के एक कार्यक्रम में कहा कि भारत ने जिस तरह न्यू जीलैंड के खिलाफ खेला, मुझे लगता है कि वह खिताब के प्रबल दावेदारों में से है। नए खिलाड़ियों ने साबित कर दिया कि भारत की रिजर्व बेंच भी जबर्दस्त है। मौजूदा कप्तानों में सर्वश्रेष्ठ के बारे में पूछने पर उन्होंने महेंद सिंह धोनी और इंग्लैंड के ऐंड्रू स्ट्रॉस का नाम लिया। रिचर्ड्स ने कहा कि स्ट्रॉस अच्छा कप्तान है। धोनी ने भी टीम को नंबर वन तक पहुंचाया है। किसी इंटरनैशनल टीम की कोचिंग में दिलचस्पी के बारे में पूछने पर उन्होंने कहा कि मेरी कोचिंग देने में दिलचस्पी नहीं है, क्योंकि इसके लिए कुछ योग्यताएं होनी जरूरी हैं, जो मुझ में नहीं हैं। उन्होंने ऑस्ट्रेलियाई क्रिकेट टीम के लगातार खराब प्रदर्शन के लिए अहम खिलाड़ियों के संन्यास लेने को प्रमुख कारण बताया। उन्होंने कहा कि शेन वॉर्न, मैकग्रा और एडम गिलक्रिस्ट जैसे खिलाड़ियों की कमी टीम को खल रही है। वॉर्न की वापसी को लेकर चल रही मुहिम जैसी खबरों ने साबित कर दिया है कि टीम का स्तर अब गिर गया है।
</TEXT></DOC>