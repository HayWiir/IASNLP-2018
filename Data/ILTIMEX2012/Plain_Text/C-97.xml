<?xml version="1.0" encoding="UTF-8" ?>
<DOC><TEXT>
नई दिल्ली।। रेलमंत्री ममता बनर्जी के बजट से दिल्ली को काफी निराशा हुई है। साथ ही 200 करोड़ रुपये की लागत से बना आनंद विहार रेल टर्मिनल भी अगले एक साल तक बेकार पड़ा रह सकता है। इसकी वजह यह है कि यहां से तीन ट्रेनें चलाने का ऐलान हो चुका है। लेकिन बाकी ट्रेनों को अगर दूसरे स्टेशनों से आनंद विहार शिफ्ट नहीं किया जाता तो अगले एक साल तक इस टर्मिनल से सिर्फ तीन ट्रेनें ही चलेंगी। इस तरह से तीन प्लैटफॉर्म वाले इस टर्मिनल का बेहद मामूली इस्तेमाल ही हो सकेगा। इस बार रेल बजट से दिल्ली को निराशा ही हाथ लगी है। न तो दिल्ली के लिए किसी इन्फ्रास्ट्रक्चर योजना का ऐलान किया गया है और न ही उसे पहले की तरह छप्पर फाड़ कर ट्रेनों का तोहफा मिला है। जबकि पिछली बार ममता दीदी ने दिल्ली पर ममता बरसाते हुए न सिर्फ दो और र्वल्ड और क्लास स्टेशन बनाने का ऐलान किया था, बल्कि दिल्ली को कई ट्रेनों का तोहफा भी दिया था। लेकिन इस बार दिल्ली को ट्रेनों के नाम पर एक महिला स्पेशल और एक दुरंतो ट्रेन ही मिली है। इसके अलावा दिल्ली को कोई बड़ी योजना नहीं मिली है। रेलवे सूत्रों का कहना है कि कुछ सालों में यह शायद पहला मौका है, जब देश की राजधानी के लिए रेल बजट इतना 'सूखा' साबित हुआ है। इससे पहले दिल्ली को हर साल न सिर्फ ट्रेनें मिलती रही हैं बल्कि उसे कई योजनाएं भी दी जाती रही हैं। रेलवे अधिकारियों का कहना है कि सबसे ज्यादा निराशा आनंद विहार रेल टमिर्नल को लेकर हुई है। इस रेल टमिर्नल के लिए रेलवे को काफी उम्मीद थी। माना जा रहा था कि इस बार आनंद विहार के लिए कम से कम आधा दर्जन नई ट्रेनें मिलेंगी। रेलवे सूत्रों का मानना है कि नई दिल्ली या पुरानी दिल्ली से जो ट्रेनें रवाना हो रही हैं, उन्हें आनंद विहार शिफ्ट करना मुश्किल है। इसकी वजह यह है कि रेलवे अगर इन ट्रेनों को शिफ्ट करता है तो उस पर दबाव आ सकता है। इसी वजह से रेलवे की योजना थी कि इस बजट में जो भी ट्रेनें घोषित होंगी, उनमें से सारी आनंद विहार से चालू की जाएंगी। लेकिन इस बजट में आनंद विहार के लिए एक भी ट्रेन का ऐलान नहीं किया गया। रेलवे अफसरों का मानना है कि अगर दूसरे स्टेशनों से आनंद विहार ट्रेनें शिफ्ट नहीं की गईं तो इससे आनंद विहार टर्मिनल रेलवे के लिए ही 'महंगा' साबित होगा। इसकी वजह यह है कि टर्मिनल पर स्टाफ तो पूरा ही रखा जाएगा लेकिन ट्रेनें चलेंगी महज तीन। ऐसे में यह टर्मिनल आर्थिक दृष्टि से नुकसान वाला होगा। यही नहीं, यमुनापार के लोगों को भी निराशा ही हाथ लगेगी। इसका असर रेल टर्मिनल पर की जाने वाली प्रॉपर्टी डिवेलपमेंट योजनाओं पर भी पड़ेगा। अगर तीन ही ट्रेनें चलेंगी तो इस रेल टर्मिनल पर खानपान का सामान या फिर दूसरी वस्तुएं बेचने वालों की दिलचस्पी भी कम होगी। जिसका खमियाजा रेलवे की आमदनी पर ही पड़ेगा।
</TEXT></DOC>