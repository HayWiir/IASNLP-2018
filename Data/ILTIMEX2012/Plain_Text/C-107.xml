<?xml version="1.0" encoding="UTF-8" ?>
<DOC><TEXT>
लाल किले से राष्ट्र को लगातार सातवीं बार संबोधित करते हुए प्रधानमंत्री मनमोहन सिंह ने अपना वक्तव्य मुख्य रूप से देश के विभिन्न हिस्सों से आ रही हिंसा और असंतोष की खबरों पर केंद्रित रखा। सभी को सम्मिलित करके आगे बढ़ने वाली विकास की अवधारणा में देश के हर नागरिक को शामिल करने की इच्छा जताते हुए उन्होंने इसके लिए नक्सलवादियों, कश्मीरी अलगाववादियों तथा उत्तर-पूर्व के आंदोलनरत गुटों के सामने खुले मन से बातचीत की पेशकश की। पाकिस्तान का नाम लेते हुए प्रधानमंत्री ने कहा कि भारत अपने पड़ोसी को मजबूत, अखंड और आगे बढ़ते हुए देश के रूप में देखना चाहता है, लेकिन आतंकवाद को प्रश्रय देने की उसकी नीति इस काम में उसको कोई मदद नहीं पहुंचाएगी। भारत-पाक संबंधों को आगे बढ़ाने के मामले में उन्होंने एक बार फिर यह शर्त दोहराई कि इनका आगे बढ़ना इस बात पर निर्भर करता है कि पाकिस्तान अपने यहां मौजूद आतंकवादी ढांचे को ध्वस्त करने में कितनी गंभीरता दिखाता है। घर-घर में चर्चा का विषय बनी महंगाई पर उन्होंने जनता को अपनी तरफ से पक्का भरोसा दिलाया कि आने वाले दिनों में यह कम होती जाएगी। विवादों में घिरे कॉमनवेल्थ खेलों के आयोजन को भी प्रधानमंत्री के वक्तव्य में खासी तवज्जो मिली। इस आयोजन को राष्ट्रीय गौरव से जोड़ते हुए प्रधानमंत्री ने देशवासियों से पूरे उत्साह और लगन के साथ इसे सफल बनाने की अपील की। डॉ. मनमोहन सिंह के लिए इस बार का ध्वजारोहण एक विशेष अर्थ भी लिए हुए था। 15 अगस्त को लगातार सात बार झंडा फहराने का श्रेय उनके अलावा केवल दो प्रधानमंत्रियों जवाहर लाल नेहरू और इंदिरा गांधी को जाता है। इस मामले में उन्होंने इस बार अटल बिहारी वाजपेयी को पीछे छोड़ दिया। शालीनता और विनम्रता वर्तमान प्रधानमंत्री के सबसे बड़े गुण हैं, लिहाजा इस खास मौके पर अपनी राजनीतिक उपलब्धि को रेखांकित करने के लिए उनका पहले से भिन्न, कोई अलग तेवर न अपनाना उनकी प्रतिष्ठा के अनुरूप ही है। लेकिन इतने सालों तक देश का सर्वोच्च राजनीतिक पद संभालने के बाद उनसे यह अपेक्षा जरूर की जाती है कि राष्ट्र के नाम संबोधित उनके वक्तव्यों से कोई रास्ता फूटता दिखेगा, कोई उम्मीद बनती नजर आएगी। लेकिन इस बार का उनका वक्तव्य इस अपेक्षा पर कुछ खास खरा नहीं उतरा है। समस्याएं किसी मजबूत सपाट दीवार सी हैं, जिनसे सिर टकराते रहने के अलावा उनकी सरकार काफी समय से कुछ कर नहीं पा रही है। यह दिशाहीनता, यह बेचारगी, यह पिटे हुए रास्तों का अंतहीन दोहराव लाल किले की प्राचीर से आए प्रधानमंत्री के वक्तव्य में लगातार झलकता रहा। पिछले दिनों में उनकी सरकार की कुछ महत्वपूर्ण उपलब्धियां रही हैं। कई अच्छे कानून बने हैं। मंदी से लड़ने में अन्य देशों के बरक्स भारत का प्रदर्शन सराहनीय रहा है। लेकिन इन उपलब्धियों से अर्जित आत्मविश्वास पता नहीं क्यों प्रधानमंत्री के भाषण में अनुपस्थित था। समय आ गया है कि यूपीए सरकार और इसकी पृष्ठभूमि में काम कर रहा राजनीतिक नेतृत्व प्रधानमंत्री की स्थिति को समझे और समस्याओं के बयान से आगे बढ़कर उनका समाधान खोजने की तरफ बढ़े।
</TEXT></DOC>