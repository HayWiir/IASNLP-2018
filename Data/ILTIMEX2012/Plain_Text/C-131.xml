<?xml version="1.0" encoding="UTF-8" ?>
<DOC><TEXT>
एजेंसियां ।। नई दिल्ली स्टार बॉक्सर अखिल कुमार क्वॉर्टर फाइनल में हारकर कॉमनवेल्थ गेम्स से बाहर हो गए हैं, जबकि जय भगवान और दिलबाग सिंह अपने क्वॉर्टर फाइनल मुकाबले जीतकर सेमीफाइनल में पहुंच गए हैं। इस तरह बॉक्सिंग में भारत के 2 मेडल पक्के हो गए हैं। बेंटम वेट की 56 किलोग्राम वेट कैटिगरी के क्वॉर्टर फाइनल में भिवानी क्लब की जान रहे अखिल कुमार पेइचिंग ओलिंपिक में ब्रॉन्ज मेडल जीतने वाले ब्रुनो जूली से हा गए। जूली ने उन्हें 7-5 के स्कोर से हराया। अखिल किसी भी राउंड में जीत हासिल नहीं कर सके। पहले राउंड में स्कोर 1-1 से बराबर था, लेकिन इसके बाद जूली हावी हो गए। मगर बाद में जय भगवान और दिलबाग ने भारतीय कैंप को जश्न मनाने का मौका दिया। लाइट वेट की 60 किलोग्राम कैटिगरी में कॉमनवेल्थ चैंपियन जय भगवान ने नाइजीरिया के वाहीद सोगबामू को आराम से 10-0 से हारा दिया। हालांकि पहले राउंड में पांच पॉइंट से मात खाने के बाद वाहीद ने दूसरे राउंड में वापसी की कोशिश की, लेकिन जय भगवान ने तीसरे राउंड में भी इस नाइजीरियन को 4-0 से पीट दिया। जबकि वॉल्टर वेट में 69 किलोग्राम कैटिगरी में नौ बार के नैशनल चैंपियन दिलबाग सिंह ने भी आराम से बोत्सवाना के मोअबा मोथीबा को 11-3 से हरा दिया। उन्होंने भी अपने तीनों राउंड 4-0, 4-1, 3-2 से जीते। मैच के बाद जय भगवान ने कहा कि कॉमनवेल्थ गेम्स में मेडल जीतना जिंदगी बदलने वाला होगा, खासकर गोल्ड मेडल। मुझे नाम भी मिलेगा और वित्तीय मदद भी मिलेगी। उन्होंने कहा कि यह मेडल में विजेंद्र को समर्पित करूंगा, क्योंकि उन्होंने ही मुझे मुक्केबाजी में बने रहने के लिए प्रेरित किया था। अहम है कि पेइचिंग ओलिंपिक में ब्रॉन्ज मेडल जीतने वाले विजेंद्र ने वर्ष 2008 में बॉक्सिंग छोड़ने का फैसला कर चुके जय भगवान को वापसी के लिए तैयार किया था। जय भगवान ने कहा, 'जब मुझे पता चला कि अखिल भाई हार गए हैं तो मैं थोड़ा निराश हो गया था, क्योंकि मुझे लगता है कि वह अच्छा खेले और मुझे नहीं लगता कि उनके अंदर कुछ कमी थी।' सेमीफाइनल में पहुंचकर मेडल पक्की कर चुके दिलबाग सिंह ने कहा कि मेडल का रंग कुछ भी हो यह मेरे करियर का सबसे बड़ा मेडल होगा। तालकटोरा में भीड़ ने मेरे ऊपर दबाव बना दिया था कि मैं अपने आप लय में आ गया। मोथीबा काफी कठिन प्रतिद्वंद्वी था, लेकिन मेरे कोचों ने बताया था कि मैं गार्ड ऊपर रखूं, मैंने ऐसा ही किया। वहीं अखिल ने जूली को मेलबर्न में हारकर गोल्ड मेडल जीता था। अखिल ने कहा कि इस हार पर मुझे कुछ नहीं कहना। मैंने 2006 के कॉमनवेल्थ गेम्स में जूली को हराकर गोल्ड मेडल जीता था। उसने जीत दर्ज करने के लिए कुछ सही ही किया होगा। जब उनसे पूछा गया कि क्या गार्ड नीचे रखने का उन्हें नुकसान हुआ तो उन्होंने कहा, अपना सर्वश्रेष्ठ प्रदर्शन किया और मुझे नहीं लगता कि मैं इससे बेहतर कर सकता था। यही बाउट का सही तरीका है।
</TEXT></DOC>