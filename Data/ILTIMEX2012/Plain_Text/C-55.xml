<?xml version="1.0" encoding="UTF-8" ?>
<DOC><TEXT>
रियलिटी शो ' बिग बॉस ' में टीवी कलाकारों - सारा खान और अली मर्चेंट की शादी को लेकर हो रहे विवाद से कार्यक्रम के निर्माता गदगद हो रहे होंगे। इस बवाल ने उनके शो की लोकप्रियता बढ़ा दी है। कहा जा रहा है कि सारा और अली पहले से ही विवाहित थे , लेकिन उन्होंने मोटी रकम लेकर निकाह का नाटक किया। सचाई चाहे जो भी हो , लेकिन सारा और अली से पूछा जाना चाहिए कि उन्होंने अपने निजी संबंध का इस तरह तमाशा क्यों बनने दिया ? पैसों के लिए या महज चर्चा में बने रहने के लिए ? सारा और अली दोनों चर्चित टीवी कलाकार हैं। क्या उन्हें अपने हुनर पर जरा भी भरोसा नहीं ? क्या संघर्ष करके पैसा और पॉपुलैरिटी हासिल करने में उनका जरा भी यकीन नहीं कि उन्होंने एक शॉर्टकट ढूंढ लिया और अपने जीवन को एक प्रॉडक्ट की तरह पेश कर दिया। ऐसा लगता है कि लोकप्रिय होना आज सबसे बड़ा मूल्य हो गया है , जिसके आगे तमाम सामाजिक संबंध और मर्यादाएं फीकी पड़ गई हैं। बाजार अब हमारे निजीपन और सामाजिक जीवन का भी सौदा कर है। वह हमारी प्राइवेसी खरीद रहा है। वह हमारे रीति - रिवाजों , परंपराओं को अपने तरीके से बेच रहा है। बाजार का यह हस्तक्षेप हमारे व्यक्तिगत - सामाजिक जीवन की जड़ता को हिला पाता या उसके भीतर के बंधनों को शिथिल कर पाता तो इसका कुछ लाभ भी होता , लेकिन ऐसा नहीं हो रहा है। दरअसल हमारा समाज दोहरे मापदंड का शिकार है। यहां लोग दूसरों की जिंदगी में खूब ताकझांक करना चाहते हैं , लेकिन उन्हें यह मंजूर नहीं कि कोई उनके बारे में जाने। वे पर्दे पर खुलापन देखना चाहते हैं , लेकिन अपने बच्चों को थोड़ी भी आजादी नहीं देना चाहते। उन्हें पर्दे पर स्वयंवर देखने में बड़ा आनंद आता है , लेकिन जब उनकी बेटी अपनी मर्जी से किसी लड़के से शादी कर लेती है तो वे उसकी जान लेने पर आमादा हो जाते हैं। आखिर क्या वजह है कि जो तबका रिएलिटी शोज की टीआरपी बढ़ाने में सबसे ज्यादा योगदान देता है , वही कन्या भ्रूण हत्या और हॉरर किलिंग में लिप्त है। एंटरटेनमेंट इंडस्ट्री के कर्ताधर्ता इस वर्ग की ग्रंथि को बखूबी समझ रहे हैं। वे अपने मुनाफे के लिए सच का एक मायाजाल खड़ा कर रहे हैं। और इस काम में अनेक सिलेब्रिटिज लग गई हैं , जिनका एकमात्र मकसद अपनी झोली भरना है। रियलिटी के नाम पर चल रहे ड्रामे पर समाज को सोचना चाहिए। कहीं सच दिखाने के नाम पर हमें सच से और दूर तो नहीं किया जा रहा ? दरअसल ये शो हमारे ऊपर एक नकली सच आरोपित कर रहे हैं , जिसमें फंसकर हम अपना असली चेहरा नहीं देख पा रहे। एक विकसित समाज में व्यक्ति की स्वतंत्रता सबसे अहम चीज मानी जाती है। उसमें व्यक्ति के निजीपन का सम्मान एक बड़ा मूल्य होता है। हमें निजी और सार्वजनिक के बीच फर्क का विवेक विकसित करना होगा। संचार माध्यमों के लिए यह बेहद जरूरी है।
</TEXT></DOC>