<?xml version="1.0" encoding="UTF-8" ?>
<DOC><TEXT>
नई दिल्ली।। कॉमनवेल्थ गेम्स की तैयारियों में रोज कोई न कोई घोटाले की खबरे आने के बाद बढ़ते दबाव के बीच ऑर्गनाइजिंग कमिटी ने जांच के लिए तीन सदस्यीय पैनल का ऐलान कर दिया है। यह पैनल एएम फिल्म्स को दी गई रकम और ब्रिटेन से इंडियन हाई कमिशन से भेजे गए ई-मेल की भी जांच करेगा। साथ ही मेलबर्न बेस्ड कंपनी स्पोर्ट्स मार्केंटिग ऐंड मैनेजमेंट को किए गए भुगतान की जांच भी करेगा। इस कंपनी की सेवाएं गेम्स को स्पॉनसरशिप दिलवाने के लिए ली गई थीं। गौरतलब है कि हमारे सहयोगी चैनल टाइम्स नाउ ने खुलासा किया था कि कॉमनवेल्थ गेम्स के लिए लंदन में हुए बैटन रिले समारोह के लिए एएम फिल्म्स नामक फर्म को बिना किसी कॉन्ट्रैक्ट के भुगतान किया गया था। ब्रिटिश गर्वनमेंट ने एएम फिल्म्स को मोटी रकम ट्रांसफर किए जाने पर सवाल उठाए थे। आरोप है कि बैटन रिले समारोह के लिए ब्रिटिश बैंक के जरिए कंपनी को 4.50 लाख पाउंड की रकम ट्रांसफर की गई। यह भी कहा गया कि इस कंपनी को हर महीने कॉस्ट्यूम डिजाइन के लिए 25,000 पाउंड दिए गए। कलमाड़ी ने इस पर सफाई देते हुए कहा था कि अंतिम समय में इंडियन हाई कमिशन की सिफारिश पर इस कंपनी को काम सौंपा गया है। कलमाड़ी ने अपनी बात के पक्ष में हाई कमिशन के कथित ईमेल की कॉपी भी दिखाई। हालांकि, भारतीय उच्चायोग ने कलमाड़ी के दावे को खारिज कर दिया था। हाई कमिशन ने कहा कि कलमाड़ी को यह ईमेल एक जूनियर अधिकारी राजू सेबेस्टियन ने भेजा था और इसके लिए हाई कमिशन जिम्मेदार नहीं है। वैसे, कलमाड़ी ने जो मेल मीडिया को भी दिखाए थे, उस पर ही सवाल उठने लगे हैं। बताया जा रहा है कि राजू सेबेस्टियन के मेल से छेड़छाड़ करके उसमें एएम फिल्म्स का नाम जोड़ा गया था। शक की सुई कलमाड़ी और उनके सहयोगियों पर ही है। सारा मामला सामने आने के बाद खेल और विदेश मंत्रालय की ओर से सुरेश कलमाड़ी पर काफी दबाव था कि वह अपने सहयोगी और ऑर्गनाइजिंग कमिटी के जॉइंट डायरेक्टर टी. एस. दरबारी को हटाएं। दरअसल, टी. एस. दरबारी ने ही एएम फिल्म्स प्राइवेट लिमिटेड से ऑर्गनाइजिंग कमिटी की डील कराई थी। जब ऑर्गनाइजिंग कमिटी के महासचिव ललित भनोट से यह पूछा गया कि क्या विदेश मंत्री ने कलमाड़ी से ई-मेल के साथ छेड़छाड़ करने की बात कही है? इस पर भनोट ने कहा कि मुझे नहीं पता कि उनके बीच क्या बातचीत हुई है। हालांकि उन्होंने स्वीकारा कि स्पोर्ट्स मिनिस्टर की तरफ से ऑगेर्नाइजिंग कमिटी के दो अधिकारी टी. एस. दरबारी और संजय महेंद्रू को हटाने के बारे में पत्र मिला है। इन दोनों पर करप्शन के आरोप लगे हैं। भनोट ने बताया कि महेंद्रू ने काफी समय पहले ही अपना पद छोड़ दिया है और दरबारी अब भी हमारे साथ हैं। ऑर्गनाजिंग कमिटी के महासचिव ललित भनोट ने बताया कि जांच करने वाले पैनल में ऑर्गनाइजिंग कमिटी के सीईओ जरनैल सिंह, विशेष महानिदेशक (फाइनैंस) जी. सी. चतुर्वेदी और चीफ विजिलेंस ऑफिसर गुरजौत कौर शामिल हैं।
</TEXT></DOC>