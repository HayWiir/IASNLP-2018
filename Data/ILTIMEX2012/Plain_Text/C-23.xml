<?xml version="1.0" encoding="UTF-8" ?>
<DOC><TEXT>
सुनील मेहरोत्रा मुम्बई।। कोई भी डॉन अपने सारे राज अभी तक कभी भी अपने शूटरों को नहीं बताता था, पर ऐडवोकेट शाहिद आजमी की हत्या को अंजाम देने के लिए अंडरवर्ल्ड डॉन भरत नेपाली ने अपने शूटरों को अपना पासवर्ड तक बता रखा था। आजमी की 11 फरवरी को हत्या कर दी गई थी। इस हत्याकांड में पुलिस ने देवेंद्र जगताप, विनोद विचारे और पिंटू दगड़े नामक तीन आरोपियों को गिरफ्तार किया था, जबकि हंसराज सोलंकी नामक चौथी आरोपी अभी तक फरार है। क्राइम ब्रांच के एक अधिकारी के अनुसार जब थाईलैंड में बैठे भरत नेपाली ने शाहिद आजमी की हत्या का फैसला कर लिया, तो गुगल सर्च से शाहिद आजमी की फोटो निकालकर अपने ई-मेल पर पेस्ट कर दी। बाद में उसने वीओआईपी कनेक्शन के जरिए अपने मुख्य शूटर देवेंद्र जगताप और विनोद विचारे को फोन किया और दोनों को ही अपना पासवर्ड बता कर कहा कि वे उसके (भरत नेपाली) ई-मेल को ओपन कर शाहिद आजमी की फोटो गौर से देखें। इसी दौरान भरत नेपाली ने जगताप और विचारे को शाहिद आजमी के कुर्ला के घर का पूरा पता भी लिखा दिया और सलाह दी कि उसके घर और दफ्तर की फौरन रेकी करो। यही नहीं, दोनों को भरत नेपाली ने यह भी बताया कि वे शाहिद आजमी को किसी बहाने कोर्ट में जाकर भी गौर से देख लें, ताकि मर्डर के वक्त कोई भी गड़बड़ न हो। इसके बाद जगताप और विचारे अपने दो साथियों पिंटू दगड़े और हंसराज सोलंकी के साथ कई दिन तक शाहिद आजमी के घर और दफ्तर की रेकी करते रहे। जिस 11 फरवरी को दोनों ने शाहिद आजमी का मर्डर किया, उसके ठीक एक दिन पहले जगताप ने यह कहकर पवई के पीसीओ से आजमी को फोन लगाया कि मेरा भाई ठाणे जेल में बंद है, उसी सिलसिले में मुझे आपसे अरजेंट मिलना है। इस पर आजमी ने जगताप को अगले दिन शाम को दफ्तर आने को कहा। जगताप इसके बाद पिंटू और सोलंकी को लेकर अगले दिन शाम को आजमी के दफ्तर पहुंच गया और फिर तीनों ने कई राउंड गोलियां चलाकर आजमी का कत्ल कर दिया। अब तक आतंकवादी किसी साजिश के लिए एक ही पासवर्ड का इस्तेमाल करते थे, पर किसी अंडरवर्ल्ड सरगना द्वारा अपने शूटरों को अपना पासवर्ड बताने का शायद यह पहला मामला है। क्राइम बांच के एक अधिकारी के अनुसार कई साल पहले अरुण गवली को बॉलीवुड के शेट्टी नाम के एक डुप्लीकेट (डमी रोल करने वाला) का मर्डर करना था। उस डुप्लीकेट का फोटो गवली के पास था नहीं, इसलिए गवली अपने शूटर को बॉलीवुड की फिल्म दिखाने ले गया, जिसमें उस शेट्टी ने डुप्लीकेट का रोल किया था। पर फिल्म देखकर भी शूटर उस डुप्लीकेट को सही से पहचान नहीं पाया और गलती से उस डुप्लीकेट के हमशक्ल का कुछ दिन बाद मर्डर कर दिया। दरअसल अब अंडरवर्ल्ड पूरी तरह आतंकवादियों की तर्ज पर अपना काम कर रहा है, इसलिए सिर्फ पासवर्ड नहीं, 26/11 के बाद वीओआईपी कनेक्शन का इस्तेमाल भी अब अंडरर्वल्ड में आम हो गया है।
</TEXT></DOC>