<?xml version="1.0" encoding="UTF-8" ?>
<DOC><TEXT>
ठाणे ।। पिछले साल अक्टूबर महीने में ठाणे रेलवे स्टेशन के पास चलती लोकल ट्रेन पर निर्माणाधीन ओवर ब्रिज गिरने की पूरी जांच सामने आ गई है। 'कमिशन ऑफ रेलवे सेफ्टी' के अध्यक्ष सुधीर कुमार के मार्गदर्शन में की गयी जाँच में घटना के लिए रेल प्रशासन को जिम्मेदार ठहराया गया है। ठाणे मनपा के नगर अभियंता के.डी.लाला ने यह जानकारी पत्रकारों को शुक्रवार को दी। लाला के मुताबिक सुधीर कुमार द्वारा मामले की जांच के बाद सरकार को सौंपी गयी रिपोर्ट में बताया गया है की मुलुंड और ठाणे स्टेशन के बीच स्थित कोपरी रेलवे पुल का डिजाइन पहले ठाणे मनपा ने तैयार किया था। इसके बाद रेलवे प्रशासन ने उसे खारिज कर दिया था। फिर रेलवे प्रशासन की तरफ से पुल का डिजाइन बनाया गया था और उसे मंजूरी दी गयी थी। लाला के अनुसार पास किए गए डिजाइन में रेलवे ट्रेन को बिना डिस्टर्ब किये ब्लॉक रखकर पिलर को धीरे-धीरे सरकाकर पुल को आर.सी.सी. पर खड़ा करना था। लेकिन लगातार चल रही ट्रेनों की वजह से इस पुल को लम्बे समय के मेगाब्लॉक की जरूरत पड़ने लगी थी। मेगा ब्लाक नहीं मिलने की वजह से पूल का काम अधूरा छोड़ दिया गया था और फिर काम बंद कर दिया गया। विगत अक्टूबर माह में टेम्परेरी रूप से रखा गया आर.सी.सी. पिलर चलती ट्रेन पर गिर पड़ा था। जिसमे लोकल ट्रेन के ड्राइवर सहित दो लोगों की मौत हो गयी थी और कुछ लोग घायल हुए थे। यह पुल ठाणे मनपा अपने खर्च से बना रही थी, इसलिए इस पूरे मामले को ठाणे मनपा के ऊपर थोपा गया था। यह पूरा मामला जांच के बाद रेलवे के ऊपर आ गिरा है। ठाणे मनपा के अनुसार, पुल की डिजाइन सही तरीके से न बनाने की बात जांच रिपोर्ट में स्पष्ट हुई है। ठाणे नगर अभियंता लाला का कहना है की उनके पास जांच रिपोर्ट आ गई है, जिसमें रेलवे द्वारा तैयार किये गये पुल की डिजाइन को इस हादसे के लिए जिम्मेदार माना गया है। रिपोर्ट में साफ कहा गया है कि इस पुल के निर्माण में रेलवे का सहयोग काफी कम था, साथ ही इसे बनाने के लिए आर.सी.सी. ब्लॉक की बजाय स्टील का इस्तेमाल किया जाना चाहिए था। दूसरी तरफ हादसे को 7 महिना बीत जाने के बाद अभी तक पुल का काम दोबारा शुरू करने में किसी रेलवे या ठाणे मनपा में किसी भी संस्था ने कोई दिलचस्पी नहीं दिखाई है। दुर्घटना वाले जगह पर आज भी दो पिलर उसी तरह हवा में लटक रहे हैं। ठाणे मनपा की मानें तो उन्होंने घटना के बाद पुल की डिजाइन नये सिरे से तैयार की है, लेकिन रेलवे के ढीले रवैये से फिर से यह काम लटका हुआ है। रेलवे को रिपोर्ट में दोषी ठहराए जाने के बाद अब ठाणे मनपा अपने नुकसान की भरपाई भी रेलवे से वसूलने का मन बना रही है। याद रहे कि रेलवे और मनपा के झगड़े में ठाणे और मुंबई में कई पूल इसी तरह अधूरे पड़े हैं।
</TEXT></DOC>