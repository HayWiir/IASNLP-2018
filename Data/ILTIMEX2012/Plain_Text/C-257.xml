<?xml version="1.0" encoding="UTF-8" ?>
<DOC><TEXT>
जम्मू-कश्मीर एक बार फिर राष्ट्रीय चिंता का विषय बन गया है। राजधानी श्रीनगर से लेकर राज्य के दूर-दराज कस्बों तक जिस तरह के उग्र विरोध प्रदर्शन दिखाई पड़ रहे हैं, वह कश्मीर के आम हाल-चाल से बहुत अलग है। प्रधानमंत्री की अध्यक्षता में सुरक्षा संबंधी कैबिनेट समिति की बैठक के बाद राज्य के मुख्यमंत्री उमर अब्दुल्ला को दिल्ली बुलाया जाना कुछ बड़ी चर्चाओं और अटकलों का विषय बना। लेकिन इसका कुल नतीजा एक रवायती बयान के रूप में सामने आया कि केंद्र ने हर तरह से मुख्यमंत्री के हाथ मजबूत करने का संकल्प दोहराया है। बतौर मुख्यमंत्री उमर अब्दुल्ला का प्रदर्शन कैसा रहा है, इसका आकलन करने का यह उचित समय नहीं है। फिर भी अमरनाथ यात्रियों के लिए शेल्टर बनाए जाने के मुद्दे पर अपने उग्र तेवरों से उन्होंने जमीनी नेता की जो छवि पेश की थी, वैसा कुछ अपनी इस नई भूमिका में वह अभी तक साबित नहीं कर पाए हैं। करीब दो महीने से जम्मू-कश्मीर में एक दुष्चक्र सा चल रहा है। विरोध प्रदर्शन, पुलिस फायरिंग, जवाब में और उग्र प्रदर्शन, फिर और भी बड़े दायरे की पुलिस कार्रवाई। इस पूरे सिलसिले में उमर अब्दुल्ला राजनीतिक रूप से बिल्कुल अकेले नजर आ रहे हैं। उनका एक मंत्री तक तो सार्वजनिक रूप से उनके साथ खड़ा नहीं होता। खुद उनके चाचा ने कश्मीर के संकट से निपटने की उनकी क्षमता को लेकर बयान जारी किया, जिसे बेअसर करने के लिए फारूक अब्दुल्ला को श्रीनगर जाकर उनसे बातचीत करनी पड़ी। जमीन पर जो चल रहा है, वह अपनी जगह है। अलगाववादी ताकतों और पाकिस्तान के पेरोल पर काम करने वालों के लिए यह सुनहरा मौका है, जिसे भुनाने में उन्होंने अपनी पूरी ताकत झोंक रखी है। लेकिन इस स्थिति से निपटने के जिस फॉर्म्युले की झलक उमर अब्दुल्ला ने दिल्ली की अपनी प्रेस कॉन्फ्रेंस में दी है, उससे हालात सुलझने की उम्मीद नहीं की जा सकती। उन्होंने दंगाइयों से निपटने के लिए रैपिड ऐक्शन फोर्स मांगी है और केंद्र सरकार से सीआरपीएफ की ताकत बढ़ाने को कहा है। कुछ समय के लिए यह सब जरूरी हो सकता है, लेकिन इसकी एक सीमा है। अलगाववादियों से निपटने के लिए उमर अब्दुल्ला को सबसे पहले अपना अलगाव समाप्त करना होगा। केंद्र की ओर से फिलहाल उनके लिए सबसे बड़ी मदद यह होगी कि वह कांग्रेस और नैशनल कॉन्फ्रेंस के नेताओं से अपने जिरह-बख्तर और बघनखे अलग रखकर इस संकट की घड़ी में एक साथ खड़े होने को कहे। हिंसा के पिछले दौर के बाद बुलाई गई सर्वदलीय बैठक में पीडीपी और पैंथर्स पार्टी जैसे विपक्षी दल प्रधानमंत्री की अपील के बावजूद शामिल नहीं हुए थे। उमर अब्दुल्ला को अब अपना अहं छोड़कर खुद उन्हें इसके लिए मनाना चाहिए। ध्यान रहे, चीन में ओलिंपिक से पहले तिब्बत में जो कुछ हुआ था, उसे कॉमनवेल्थ से पहले कहीं ज्यादा बड़े पैमाने पर जम्मू-कश्मीर में दोहराने के प्रयास जारी हैं। ऐसे में केंद्र और राज्य सरकारों को सुरक्षा बलों पर निर्भरता और राजनीतिक राग-द्वेष को पीछे छोड़कर स्थिति को नियंत्रण में लाने की आउट-ऑफ-बॉक्स कोशिश करनी होगी।
</TEXT></DOC>