<?xml version="1.0" encoding="UTF-8" ?>
<DOC><TEXT>
वरिष्ठ संवाददाता ॥ सरस्वती विहार जुए में 4-5 लाख रुपये हार जाने के बाद पैसों का इंतजाम नहीं हो पाया, तो रिश्तेदार के 8 साल के बेटे का अपहरण कर 25 लाख रुपये की फिरौती मांगी। लेकिन नॉर्थ वेस्ट डिस्ट्रिक्ट पुलिस ने 60 घंटे में वारदात में शामिल पांचों आरोपियों बृजेश उर्फ बिरजू उर्फ बनवारी (28), रवींद्र उर्फ बिंदा (24), बंटी (25), कमल सक्सेना (28) और अशोक कुमार (23) को गिरफ्तार कर बच्चे को सकुशल बरामद कर लिया। कमल बदायूं का रहने वाला है, जबकि अन्य चारों बुध विहार फेज-2 की श्याम कॉलोनी के रहने वाले हैं। आरोपियों के पास से पुलिस ने वारदात में इस्तेमाल किए गए चार मोबाइल फोन, सिम कार्ड और दो ऑटो भी जब्त किए हैं। बृजेश, रवींद्र, बंटी और अशोक टीएसआर और टैक्सी चलाते हैं, जबकि कमल डीजे का काम करता है। डीसीपी (नॉर्थ वेस्ट डिस्ट्रिक्ट) मीनू चौधरी के मुताबिक शकूरपुर की जे.जे. कॉलोनी में रहने वाले खेमपाल गुप्ता किरासन डिपो चलाते हैं। उनके परिवार में पत्नी के अलावा एक बेटी और एक बेटा है। बिरजू बच्चे के पिता का दूर का रिश्तेदार है और बच्चा उसे 'चाचा' कहकर बुलाता था। शनिवार को गुप्ता का 8 साल का बेटा यश घर के बाहर गली में खेलते हुए अचानक लापता हो गया। गुप्ता उसकी तलाश में निकले, तो कुछ बच्चों ने बताया कि ऑटो में आए तीन लोग यश को ले गए हैं। गुप्ता ने सरस्वती विहार थाने में कंप्लेंट दी। पुलिस ने अपहरण का मामला दर्ज करके छानबीन शुरू कर दी। अगली सुबह किसी ने गुप्ता के मोबाइल पर कॉल करके बताया कि यश उसके पास है और उसकी रिहाई के बदले में 20 लाख रुपये मांगे। कॉलर ने धमकी भी दी कि अगर फिरौती नहीं दी गई, तो बच्चे को मार दिया जाएगा। मामले की संवेदनशीलता को देखते हुए स्पेशल स्टाफ सहित डिस्ट्रिक्ट पुलिस की चार स्पेशल टीमें बनाई गईं। कॉल करने वाले ने गुप्ता से बातचीत के दौरान कुछ ऐसी बातें कहीं थीं, जिससे पुलिस का शक पक्का हो गया कि मामले में गुप्ता के किसी जानकार का हाथ है। इस बीच सोमवार को फिर से फिरौती की कॉल आई, लेकिन इस बार कॉलर ने 20 के बजाय 25 लाख की फिरौती मांगी और रकम आनंद विहार बस अड्डे पर देने के लिए कहा। पुलिस की एक टीम आनंद विहार बस अड्डे पर भेजी गई, जबकि दूसरी टीम को गुप्ता के पीछे जाने के लिए कहा गया। तीसरी टीम टेक्निकल सर्विलांस कर रही थी, जबकि चौथी टीम बैकअप के लिए तैयार रखी गई। उधर पुलिस को छकाने के लिए आरोपी रकम की डिलिवरी के लिए बार-बार जगह बदलते रहे। गुप्ता को पहले मुरादाबाद, फिर बरेली और आखिरकार बदायंू में गोपाल टाकिज के पास आने के लिए कहा गया। आखिरकार मंगलवार तड़के पुलिस ने बदायूं के शाहबाजपुर स्थित लोची नांगला के मकान पर छापा मारकर कमल, बृजेश, रवींद्र और बंटी को गिरफ्तार कर लिया और बच्चे को सकुशल छुड़ा लिया। बाद मंे इनकी निशानदेही पर पुलिस ने अशोक को भी गिरफ्तार कर लिया।
</TEXT></DOC>