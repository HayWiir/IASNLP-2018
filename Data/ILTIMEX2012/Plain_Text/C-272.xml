<?xml version="1.0" encoding="UTF-8" ?>
<DOC><TEXT>
पारुल जैन एक बार फिर आ गईं बच्चों की गर्मियों की छुट्टियां। बच्चों का प्रोग्राम तो पहले से ही सेट है। जी भर कर कंप्यूटर गेम खेलना या टीवी देखना। कुछ बच्चे हॉबी क्लासेज, समर कैंप या कोई वर्कशॉप जॉइन करेंगे। हर साल यही होता है। लेकिन छुट्टियां तो तब भी आती थीं, जब हम स्कूल में पढ़ते थे। पर हमारे लिए छुट्टियों का मतलब छुट्टी ही था, यानी सब कामों से छुट्टी। हमारी प्लानिंग होती थी कि गर्मी की छुट्टियों में नानी, मौसी, बुआ और चाचा के घर रहने जाएंगे और वहां सुबह शाम जी भर कर पार्क में आंख- मिचौली या लंगड़ी टांग खेलेंगे और दोपहर में लूडो या कैरम की महफिल जमेगी। अगर किसी साल पापा आसपास के किसी हिल स्टेशन पर घुमा लाते थे तो बल्ले -बल्ले हो जाती थी। पर अब तो जमाना बदल गया है। दादी, नानी, मौसी या बुआ के घर जाने की फुर्सत किसे है। और फिर ये सब तो पुराने जमाने की बात हो चुकी है। अब तो छुट्टियों से लौट कर बच्चे अपने दोस्तों से नानी-दादी के घर की नहीं बल्कि सिंगापुर या मलयेशिया में वो कहां-कहां घूमे, इसकी बातें करते हैं। आखिर बच्चों को भी तो अपना स्टेटस मेंटेन करना है। आज हम अपने आसपास देखें, तो पाते हैं कि कई रिश्ते अपनी पहचान खोते जा रहे हैं। कितने ऐसे रिश्ते हैं, जिनके बारे में बच्चे शायद जान भी नहीं पाते होंगे। आज ज्यादातर लोगों के दो बच्चे हैं। आमतौर पर एक बेटा और एक बेटी। जब ये भाई-बहन बड़े होंगे, इनकी शादियां होंगी तो उनके बच्चे सिर्फ मामा या बुआ का ही रिश्ता जानेंगे, क्योंकि बहन के बच्चों के लिए सिर्फ एक मामा और भाई के बच्चों के लिए केवल एक बुआ ही तो होगी। वो मौसी या चाचा के रिश्तों से तो अनजान ही रहेंगे। हालांकि इसका मतलब यह भी नहीं कि हम ज्यादा बच्चे पैदा करें। जब तक संयुक्त परिवारों की प्रथा थी, तब तक तो सब कुछ ठीकठाक था, पर जब से एकल परिवार आए हैं, रिश्तेदारों के यहां जाने का चलन प्राय: कम होता गया है और अब तो हालत यह है कि पास में मोबाइल होते हुए भी किसी रिश्तेदार से बात किए महीनों हो जाते हैं। मिलना तो सिर्फ त्योहारों या शादियों में ही हो पाता है। आखिर यह स्थिति हमें कहां ले जाएगी? कई बार मन में सवाल उठता है कि क्या एक दिन बहुत सारे रिश्ते खत्म हो जाएंगे? मुझे लगता है कि अगर सामाजिकता को बचाना है, अगर मानवीयता की हिफाजत करनी है तो इन रिश्तों की जीवंतता को बनाए रखना होगा। यह काम हर व्यक्ति को बाकायदा योजना बनाकर करना चाहिए। गप्मीकी छुट्टियों में बच्चों को उनकी रुचि के अनुसार हॉबी क्लास जरूर जॉइन करवाएं पर उन्हें रिश्तों से भी जरूर परिचित कराएं। रिश्तेदारों के साथ रहकर वे कई चीजें सीख सकेंगे, मसलन मिल बांट कर खाना, नि:स्वार्थ भाव से एक दूसरे की मदद करना, ऐडजस्टमेंट करना और इन सबसे ऊपर, सबसे प्यार करना। ये चीजें किसी क्लास या वर्कशॉप में नहीं सिखाई जातीं।
</TEXT></DOC>