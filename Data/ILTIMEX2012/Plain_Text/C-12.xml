<?xml version="1.0" encoding="UTF-8" ?>
<DOC><TEXT>
क्रिकेटर आईपीएल से छुट्टी क्यों नहीं मांगते सुंदर चंद ठाकुर महेंद्र सिंह धोनी ने एक बार फिर आराम की गुजारिश की है। वह साउथ अफ्रीका के टूर से पहले कुछ दिन अपने और साथी सुरेश रैना के लिए आराम चाहते हैं। उनकी गुजारिश बेवजह नहीं। जैसा कि उनका कहना भी है कि वह और रैना श्रीलंका के खिलाफ सीरीज के बाद लगातार खेलते रहे हैं। धोनी इस बीच विवाहित भी हो चुके हैं। तो उन्हें स्वाभाविक है कि होम फ्रंट पर वक्त देना भी जरूरी लग रहा होगा। मगर इस बार धोनी के लिए स्थितियां वैसी नहीं जो 2008 में थी, जब उन्होंने श्रीलंका में टेस्ट सीरीज से छुट्टी ले ली थी। तब धोनी का बैट बोल रहा था। मगर अब पिछले कुछ समय से धोनी भले ही बतौर कप्तान जीत हासिल कर रहे हों, मगर बैट्समैन के रूप में वह लगातार फेल हो रहे हैं। टेस्ट क्रिकेट में धोनी ने पिछले आठ टेस्ट मैचों में सिर्फ एक बार हाफ सेंचुरी लगाई है। लेकिन अगर इतने खराब फॉर्म के बाद भी धोनी खुद के लिए आराम मांग रहे हैं, तो यह उनका बोल्ड कदम होगा। क्रिकेट में खिलाडि़यों की तकदीर बदलने में देर नहीं लगती। राहुल द्रविड़ एक समय कप्तानी कर रहे थे और उन्होंने अपनी बैटिंग के लिए कप्तानी छोड़ दी। उनकी बैटिंग में कितना सुधार हुआ, वही जानते हैं, मगर उनकी पावर इतनी भी नहीं रह गई कि वह खुद को टीम में बनाए रख पाते। उन्हें जल्दी ही वन डे मैचों से बाहर होना पड़ा। एक सवाल यह भी उठता है कि कोई खिलाड़ी इंडिया की ओर से खेलते वक्त ही क्यों आराम की फरमाइश करता है? डेढ़ महीना चलने और कहीं ज्यादा थकाने वाले आईपीएल के मैचों से कोई आराम क्यों नहीं मांगता। सीधा-सा मामला है कि आईपीएल आमदनी का स्रोत है। पिछले आईपीएल में चोट के कारण धोनी को दो-तीन मैचों के लिए बाहर बैठना पड़ा था मगर उस दौरान भी अखबारों में उनके कॉलम छप रहे थे, जिनमें वह जल्दी से जल्दी टीम में लौटने की व्यग्रता व्यक्त कर रहे थे। ऑस्ट्रेलिया के कई खिलाड़ी हैं, जिन्होंने आराम करने के लिए आईपीएल में खेलने से इनकार कर दिया। जाहिर है कि हमारे कई क्रिकेट खिलाड़ी नैशनल ड्यूटी के साथ समझौता करने को तैयार हैं, मगर वे क्लब के प्रति अपनी निष्ठा को हर हाल पर बचाए रखते हैं। धोनी खुशकिस्मत हैं कि अभी भी उन्हें रिप्लेस करने के लिए कोई टक्कर का उम्मीदवार नहीं दिख रहा। दिनेश कार्तिक आउट ऑफ फॉर्म चल रहे हैं और दूसरा कोई विकेटकीपर नहीं दिख रहा। संभवत: यही वजह है कि धोनी बेहिचक होकर आराम की फरमाइश कर रहे हैं। प्रज्ञान ओझा या किसी नए बैट्समैन से पूछिए, उनके दिमाग में दूर-दूर तक आराम की बात नहीं आती। वे सिर्फ चोट लगने पर ही बाहर होते हैं। बिंदास बोल - क्या आपको भी लगता है कि क्रिकेटर का नैशनल ड्यूटी से छुट्टी मांगना ठीक नहीं , आराम लेना ही है तो उन्हें आईपीएल के दौरान आराम लेना चा हिए?
</TEXT></DOC>