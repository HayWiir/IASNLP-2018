<?xml version="1.0" encoding="UTF-8" ?>
<DOC><TEXT>
फूल न सिर्फ घर को आकर्षक बनाते हैं , बल्कि माहौल को एक अलग तरह की रौनक भी देते हैं। तो जानते हैं कि इस सीजन में किन फूलों से आप घर सजा सकते हैं : घर की खूबसूरती बढ़ाना चाहते हैं या फिर घर के माहौल को नेचरल लुक देना चाहते हैं , तो घर को फूलों से सजाना बेस्ट तरीका है। इसके लिए आपको ऐसे फूल चुनने होंगे , जो इस मौसम के लिए उपयुक्त हों। साथ ही गर्मी के मौसम में फूलों के चुनाव से लेकर उनके रखरखाव तक का ध्यान रखना होगा। इस बारे में फर्न्स एंड पेटल्स के फ्लावर एक्सपर्ट नीतिश का कहना है , ' गर्मियों में फूलों की शेल्फ लाइफ कम हो जाती है और वे जल्दी मुरझा जाते हैं। लेकिन मौसम के हिसाब से फूल चुनने और फूलों के रखरखाव के बारे में सही जानकारी रखने पर आप ज्यादा से ज्यादा समय के लिए फूलों को फ्रेश रख सकते हैं। किन फूलों को चुनें : कारनेशंस , ऑर्किड्स , एन्थूरियम्स , ओरिएंटल लिली , एशिएटिक लिली जैसे फूल गर्मियों के मौसम में खूब चलते हैं। अगर इन फूलों का थोड़ा - सा ध्यान रखा जाए , तो इस मौसम में भी ये 5 से 7 दिनों तक फ्रेश रह सकते हैं। जाहिर सी बात है कि हम यही चाहते हैं कि घर ज्यादा से ज्यादा दिनों तक रंगों और खुशबू से महकता रहे। ऐसे में ये फूल आपकी उम्मीद पर खरे उतरते हैं। इनके खूबसूरत और वाइब्रेंट कलर्स आपके घर की शोभा को और भी बढ़ा देते हैं। बढ़ाएं फूलों की शेल्फ लाइफ - - वास का पानी रोज बदलें। फ्लोरिस्ट से राय लेकर आप पानी में फूलों की नेचर के हिसाब से फ्लावर फूड मिला सकते हैं। यह फूड दरअसल फूलों की शेल्फ लाइफ को बढ़ाता है। लेकिन ध्यान रखें कि यह काम एक्सपर्ट्स की निगरानी में होना चाहिए या फिर आप उनसे पूरी जानकारी लेने के बाद ही यह तरीका अपनाएं। - रोज पानी बदलने के साथ आप स्टेम को आधा इंच काट दें। इससे फूल लंबे समय तक तरोताजा रहते हैं। ध्यान दें कि जिस चाकू से स्टेम काटें , उसकी धार तेज हो। साथ ही स्टेम को तिरछा काटें। इस बारे में भी आप फ्लोरिस्ट से जानकारी ले सकते हैं। - फूलों के लिए डिस्टिल्ड वॉटर सबसे अच्छा माना जाता है , लेकिन अगर आप चाहें , तो नल का पानी भी यूज कर सकते हैं। बस इस बात का ध्यान रखें कि पानी न तो बहुत ठंडा हो और न ही बहुत गर्म। - वास को छाया में रखें। ऐसी जगह तो इसे बिल्कुल न रखें , जहां सूरज की सीधी रोशनी पड़ती हो। फूलों को टीवी और फ्रिज जैसे इलेक्ट्रॉनिक उपकरणों के आसपास ना रखें। इनसे निकलने वाली गर्मी से फूलों में डिहाइड्रेशन की प्रक्रिया तेज हो जाती है और वे जल्दी मुरझा जाते हैं। - अगर फूलों की पत्तियां पानी के नीचे आ रही हैं , तो उन्हें हटा दें , क्योंकि ये पत्तियां माइक्रोबियल ग्रोथ को बढ़ावा देती हैं। शीतल तिवारी
</TEXT></DOC>