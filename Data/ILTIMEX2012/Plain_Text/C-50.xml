<?xml version="1.0" encoding="UTF-8" ?>
<DOC><TEXT>
अजय गौतम ॥ चंडीगढ़ : पंजाब के रसूखदार प्रकाश सिंह बादल परिवार के दो राजकुमारों की आपसी जंग में एक दूसरे के गढ़ों में घुसकर ताकत दिखाने का रोचक खेल शुरू हो गया है। इस बार इस खेल में पलटवार डिप्टी चीफ मिनिस्टर सुखबीर सिंह बादल ने बेहद ही कूटनीतिक अंदाज में किया है। उन्होंने अपने चचेरे भाई मनप्रीत बादल के गढ़ गिदड़बाहा जाकर न केवल अपने पिता का जन्मदिन मनाया, बल्कि सुविधा सेंटर का फीता काटने से लेकर थर्मल प्लांट जैसे बड़े प्रोजेक्ट पर जल्द काम शुरू करने का भरोसा देकर इलाकाई लोगों को इस सियासी जन्मदिन में शिरकत करने का रिटर्न गिफ्ट भी दिया। सुखबीर बादल ने अपने इस अभियान में गिदड़बाहा के हर छोटे से बड़े बाशिंदे को गले लगाकर अपनी जमीन पक्की करने और चचेरे भाई मनप्रीत बादल की जड़ें उखाड़ने की कोशिश की। सियासी गलियारों में सुखबीर बादल के गिदड़बाहा में शक्ति प्रदर्शन ने खासी गरमाहट भर दी है। सवाल इस बात का खड़ा हो गया है कि आखिर इस आयोजन से मनप्रीत बादल के गढ़ और उनकी सियासत पर क्या असर डालेगा। दूसरा सवाल यह कि अगले साल पंजाब के चुनावी दिनों में इसका क्या संदेश जाएगा। तीसरा सवाल यह खड़ा है कि सतह पर बादल परिवार में मचे घमासान का तमाशा देख रहे जमीन से जुड़े अकालियों को लेकर है जो मौजूदा दौर में बिल्कुल कन्फ्यूज हो चुके हैं। बहरहाल, मनप्रीत बादल के गढ़ गिदड़बाहा में सुखबीर बादल की धमक पहले से तय मानी जा रही थी। भाई के साथ सीधे मनमुटाव में हालांकि वे पहले भी गिदड़बाहा की नब्ज टटोलने के लिए दौरा कर चुके हैं, लेकिन इस बार उन्होंने मौका बनाया अपने पिता के जन्म दिन का। सुखबीर बादल बेहद भावुक अंदाज में लेकिन करीब एक हजार गाडि़यों वाले जुलूस के साथ गिदड़बाहा के लोगों के बीच पहुंचे। वे युवाओं से लेकर बड़े बूढ़ों से मुखातिब हुए तो उनके दिल की टीस जुबान पर आ ही गई। मौजूदा विवाद में अब तक चुप रहने वाले सुखबीर बादल ने कहा कि छोटे भाई ने मेरे पिता का दिल तोड़ा है। पूरे मसले का सबसे ज्यादा दुख अगर किसी को हुआ है तो वे पिता प्रकाश सिंह बादल हैं। उन्होंने याद दिलाया कि इलाके के विधायक मनप्रीत बादल जब बीमार हुए तो वे उनके पिता ही थे जो मनप्रीत को पीजीआई खुद लेकर गए। कुल मिलाकर पंजाब की समझदार जनता ने सियासी कलेवर में पूरी तरह रच-बस चुके सुखबीर बादल को सुना और रहस्यमयी चुप्पी भी साथ ली। इस माहौल के बीच सुखबीर बादल ने अपने पिता प्रकाश सिंह बादल का 86वां जन्मदिन मनाया और सुविधा सेंटर का उद्घाटन करने के अलावा 1500 करोड़ रुपये के 2600 मेगावॉट वाले थर्मल प्लांट पर काम जल्द शुरू करने का वादा किया। सियासी गलियारों में सुखबीर के दौरे के बाद इस बात को लेकर कयासबाजी का दौर शुरू हो गया है कि आखिर सुखबीर बादल की सियासत के लिए गिदड़बाहा कितना सुविधाजनक हालात देगा और उनको किस प्रकार की सियासी पावर मिल पाएगी?
</TEXT></DOC>