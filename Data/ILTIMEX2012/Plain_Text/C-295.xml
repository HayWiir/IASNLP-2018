<?xml version="1.0" encoding="UTF-8" ?>
<DOC><TEXT>
विशेष संवाददाता॥ नई दिल्ली अनधिकृत कॉलोनियों को नियमित करने के लिए सभी औपचारिकताएं पूरी करने के लिए दिल्ली सरकार एक साल का और वक्त मांगेगी। सरकार ने लगभग 750 ऐसी कॉलोनियों की पहचान की है, जिन्हें नियमित करने पर किसी भी विभाग को आपत्ति नहीं है। इन कॉलोनियों के लिए सर्वे ऑफ इंडिया ने भी स्केल मैप बना दिए हैं। इनमें से 244 कॉलोनियों के नाम ले आउट प्लान के लिए एमसीडी को भेजे जा चुके हैं जबकि बाकी की लिस्ट अगले 10 से 15 दिन में एमसीडी को भेज दी जाएगी। प्लान तैयार होने के बाद फिर इन कॉलोनियों को नियमित करने के लिए सरकार अदालत में जाएगी। यह जानकारी देते हुए दिल्ली के शहरी विकास मंत्री डॉ. अशोक कुमार वालिया ने बताया कि इस बारे में दिल्ली सरकार और एमसीडी के सीनियर अफसरों की बैठक भी हुई। अभी भी 126 ऐसी अनधिकृत कॉलोनियां हैं, जिन्हें नियमित करने पर वन विभाग ने आपत्ति जताई है। इसी तरह 60 और ऐसी कॉलोनियां हैं, जिनके लिए एएसआई ने अब तक एनओसी नहीं दिया है। डॉ. वालिया का कहना है कि पिछले डेढ़ साल से विभिन्न विभागों से इन कॉलोनियों के जमीन की स्थिति के बारे में जानकारी मांगी गई थी। डेढ़ साल की इस लंबी जटिल प्रक्रिया के बाद अब तक 750 कॉलोनियों की ही पहचान हो सकी है, जिन्हें नियमित करने पर किसी भी विभाग या एजेंसी ने आपत्ति नहीं जताई है यानी ये कॉलोनियां प्राइवेट जमीन पर ही हैं। शहरी विकास मंत्री का कहना है कि इस बार इन कॉलोनियों को नियमित करने के लिए जो नियम और शर्तें तय की गई थीं, वे काफी ज्यादा हैं और कठोर भी हैं इसलिए इस प्रक्रिया में लंबा वक्त लग रहा है। ज्यादा समय लगने की एक वजह यह भी है कि 1977 के मुकाबले इस बार अनधिकृत कॉलोनियों की तादाद काफी ज्यादा है। जिन अनधिकृत कॉलोनियों को सभी विभागों की एनओसी मिल चुकी है, उनमें अंकुर विहार, मीठापुर, मधु विहार, भगवती गार्डन, रिसाल गार्डन, विकास विहार, न्यू अशोक नगर, संजय एनक्लेव, मोहन बाबा नगर, विश्वास नगर, मोलड़बंद, राजीव कॉलोनी, कंझावला की लक्ष्ती नगर, दुर्गापुरी, राजापुरी, जैतपुर, अमर कॉलोनी, रामा पार्क एक्सटेंशन, सादतपुर, प्रेम नगर, नजफगढ़ पार्क कॉलोनी आदि शामिल हैं। झुग्गी पुनर्वास बस्तियां : शहरी विकास मंत्री ने बताया कि झुग्गियां हटाकर शिफ्ट किए गए झुग्गी वालों की कॉलोनियों में विकास कार्य भी जल्द ही शुरू होंगे। इसके बाद इन दो दर्जन बस्तियों को एमसीडी के सुपुर्द कर दिया जाएगा। इन बस्तियों में लगभग 60 हजार घर हैं। उन्होंने कहा कि एमसीडी के साथ बैठक में इन बस्तियों का मामला भी उठा। एमसीडी ने कहा है कि वह इनके रखरखाव का जिम्मा लेने को तैयार है लेकिन इससे पहले स्लम विभाग इन बस्तियों में सुविधाएं जुटा दे। इसके लिए दिल्ली सरकार , स्लम विभाग को 85 करोड़ रुपये की राशि देगा। इन दो दर्जन बस्तियों में मोलड़बंद , होलंबी कलां , भलस्वा , बवाना , बक्करवाला , सावदा घेवरा एक व दो , नरेला पॉकेट 14, पॉकेट 5, 7, 8, 11, मादीपुर आदि शामिल हैं।
</TEXT></DOC>