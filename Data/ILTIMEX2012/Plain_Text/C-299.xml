<?xml version="1.0" encoding="UTF-8" ?>
<DOC><TEXT>
विशेष संवाददाता नई दिल्ली ।। लंबे समय से रेग्युलराइज्ड होने की राह देख रहीं दिल्ली की लगभग डेढ़ हजार अनधिकृत कॉलोनियों में से लगभग सवा छह सौ कॉलोनियों ने पहली बाधा पार कर ली है। इन कॉलोनियों को नियमित करने के लिए फॉरेस्ट, डीडीए, भारतीय पुरातत्व विभाग (एएसआई) आदि ने अनापत्ति प्रमाणपत्र (एनओसी) दे दिया है। यानी इन कॉलोनियों को मंजूरी के लिए अब सिर्फ दिल्ली नगर निगम का ले आउट प्लान तैयार होने का इंतजार करना होगा। इसके बाद दिल्ली सरकार इन कॉलोनियों को नियमित करने के लिए अदालत के पास जाएगी। इन कॉलोनियों में से जो कॉलोनियां सरकारी जमीन पर बनी होंगी, उनसे सरकार तय नीति के मुताबिक शुल्क वसूलेगी। गौरतलब है कि दिल्ली सरकार ने 2008 में एक हजार से ज्यादा अनधिकृत बस्तियों को नियमित करने के लिए प्रोविजनल सटिर्फिकेट बांटे थे। लेकिन इसके बाद इन कॉलोनियों को नियमित नहीं किया जा सका और तभी से इन कॉलोनियों को नियमित करने की प्रक्रिया जारी है। दिल्ली के शहरी विकास मंत्री डॉ. अशोक कुमार वालिया के मुताबिक, अब तक ऐसी कॉलोनियों की दो लिस्टें तैयार हो चुकी हैं, जिन्हें नियमित करने को लेकर सरकारी विभागों को आपत्ति नहीं है। इनमें से एक लिस्ट 505 कॉलोनियों की है, जबकि दूसरी लिस्ट में 117 कॉलोनियों के नाम हैं। दोनों ही लिस्टें दिल्ली नगर निगम को भेजी गई हैं, ताकि नगर निगम इन कॉलोनियों के ले आउट प्लान तैयार कर सके। एमसीडी से दिल्ली सरकार ने यह भी कहा है कि वह कॉलोनियों की रेजिडेंट वेलफेयर असोसिएशंस के साथ मिलकर ले आउट प्लान तैयार करवाए। वैसे सरकार ने इन कॉलोनियों की सड़कों के बारे में भी डीडीए से पहले ही बैठक कर ली है और कॉलोनियों के नक्शों में डीडीए ने सड़कों की निशानदेही कर दी है। यह प्रक्रिया पूरी होने के बाद दिल्ली सरकार इन कॉलोनियों की पूरी स्थिति लेकर अदालत जाएगी, ताकि अदालत से मंजूरी लेकर उन्हें नियमित किया जा सके। इनमें से जो कॉलोनियां या फिर, कॉलोनियों के जो हिस्से सरकारी जमीन पर बने होंगे, उनके लिए दिल्ली सरकार तय नीति के मुताबिक शुल्क लेगी। दिल्ली सरकार का कहना है कि बाकी जिन कॉलोनियों पर विभिन्न महकमों को आपत्ति है, उन्हें भी दूर करने की कोशिश की जा रही है। इस बारे में उपराज्यपाल और केंदीय शहरी विकास सचिव के साथ भी दो बार बैठकें हो चुकी हैं। उम्मीद है कि कुछ और कॉलोनियों पर विभागों की आपत्ति दूर करने में सरकार कामयाब हो जाएगी। बाकी जो कॉलोनियां बचेंगी, उन्हें लेकर सरकार फिर केंद्र के पास जाएगी और मामले में दखल देने का अनुरोध करेगी। फिलहाल जिन कॉलोनियों को सभी विभागों ने अपना ग्रीन सिग्नल दिखाया है, उनमें यमुना विहार के नजदीक ब्रिज पुरी, पालम में राजापुरी, मंडावली, वेस्ट करावल नगर, सिरसफूर के समीप जीवन पार्क, समालखा, मोलड़बंद एक्सटेंशन, सीतापुरी, पंखा रोड, मोहन गार्डन में डिफेंस एनक्लेव, हर्ष विहार, पालम विहार, मीठापुर, नत्थू कॉलोनी, एकता विहार, कड़कड़डूमा कॉलोनी, हरि नगर, सैनिक एनक्लेव, रक्षा एनक्लेव एक्सटेंशन, सुशांत विहार, आदर्श नगर (नजदीक पीपल थला), राजौरी गार्डन एक्सटेंशन (नजदीक तातारपुर) आदि कॉलोनियां शामिल हैं।
</TEXT></DOC>