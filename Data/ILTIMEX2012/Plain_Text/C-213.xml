<?xml version="1.0" encoding="UTF-8" ?>
<DOC><TEXT>
नई दिल्ली।। तो एक और उपचुनाव बीजेपी की झोली में चला गया। बीजेपी ने जीटीबी नगर उपचुनाव में महंगाई को मुद्दा बनाया और जनता ने उस पर मुहर लगा दी। कांग्रेस भी मान रही है कि महंगाई ने चुनाव हरवा दिया। पिछले एक साल के भीतर राजधानी में विधानसभा की दो और एमसीडी की 6 सीटों पर उपचुनाव हो चुका है। कांग्रेस विधानसभा की एक भी सीट नहीं जीत पाई, जबकि एमसीडी में उसे केवल एक सीट ही मिल सकी है। जीटीबी सीट भले ही बीजेपी के खाते में थी और अब जीत का अंतर भी कम हुआ है लेकिन कांग्रेस मान रही है कि महंगाई ही उसकी हार का कारण रही। चुनाव रिजल्ट आने पर बीजेपी महासचिव विजय गोयल ने कहा कि यह कांग्रेस की नीतियों की हार है। विशेषकर महंगाई ने जनता का जीना मुहाल कर रखा है। एमसीडी में स्थायी समिति के पूर्व अध्यक्ष विजेंद गुप्ता ने भी माना है कि महंगाई के कारण लोगों ने कांग्रेस के खिलाफ वोट दिया है, लेकिन वह यह भी कहते हैं कि लगातार कांग्रेस की हार यह बताती है कि जनता का उससे मोहभंग हो चुका है। दूसरी तरफ, दिल्ली प्रदेश कांग्रेस के अध्यक्ष जयप्रकाश अग्रवाल यह मानने से गुरेज नहीं करते कि महंगाई के कारण जनता कांग्रेस से नाराज है। उनका कहना है कि हाल ही में डीजल-पेट्रोल के अलावा रसोई गैस की कीमत में बढ़ोतरी की गई है। इसका असर सीधा चुनाव पर पड़ा है। इन वस्तुओं की कीमतें दिल्ली के बजट में बढ़ाई गई हैं। जाहिर है कि जेपी ने महंगाई का ठीकरा शीला सरकार पर फोड़ा है। वैसे, वह यह भी कहते हैं कि यह सीट पहले भी बीजेपी समर्थित अकाली उम्मीदवार ने ही जीती थी। तब कांग्रेस की हार का अंतर 3500 वोट से भी ज्यादा था जबकि अब पार्टी सिर्फ 1222 वोट से हारी है जिसका अर्थ है कि कांग्रेस की स्थिति में सुधार हुआ है। उपचुनाव में बीजेपी और कांग्रेस दोनों में ही भितरघात का खतरा था लेकिन कांग्रेस के लिए यह ज्यादा घातक सिद्ध हुई। यही वजह है कि रिजल्ट आने से पहले ही जेपी ने पार्टी के दो नेताओं प्रेम वधवा और अनिल कुकरेजा को छह साल के लिए निष्कासित कर दिया था। उल्लेखनीय है कि प्रेम वधवा 2007 के चुनाव में पार्टी के उम्मीदवार थे और उन्होंने चुनाव याचिका दायर की थी। निचली अदालत ने चुनाव रद्द भी कर दिया था लेकिन हाई कोर्ट ने विजयी रहे सुरजीत सिंह ठेकेदार के पक्ष में स्टे दे दिया था। इसी बीच ठेकेदार का निधन हो गया। प्रेम वधवा अब उपचुनाव में भी टिकट मांग रहे थे लेकिन स्थानीय विधायक सुरेंद्र सिंह बिट्टू का समर्थन अतुल कोहली के साथ था लेकिन वह लाख कोशिशों के बाद भी उसे जिता नहीं पाए। इस जीत से बीजेपी में आत्मविश्वास बढ़ गया है। आगामी 21 अप्रैल को महंगाई के खिलाफ रामलीला मैदान में होने वाली रैली के लिए बीजेपी नेता और भी उत्साह से जुट सकेंगे क्योंकि महंगाई एक बड़ा मुद्दा बन रहा है और जनता ने इसका सबूत भी दे दिया है।
</TEXT></DOC>