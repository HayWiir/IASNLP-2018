<?xml version="1.0" encoding="UTF-8" ?>
<DOC><TEXT>
एक और बेलआउट दुबई के अखबार खलीज टाइम्स ने यूरोप में बेलआउट के सिलसिले पर अपनी ओर से एक चेतावनी जारी की है। अखबार लिखता है कि बेलआउट पैकेज यूरोप का फैशन बन गए जाने पड़ते हैं। ग्रीस के बाद अब आयरिश रिपब्लिक दिवालिएपन से निजात पाने के इस रास्ते पर बढ़ चला है। संकट नया नहीं है। यह मंदी के मौजूदा दौर और यूरोप-अमेरिका में बैंकिंग का तकरीबन समूचा ढांचा ही ध्वस्त हो जाने का नतीजा है। डबलिन और एथेंस सौभाग्यशाली हैं कि उदार अंतरराष्ट्रीय दानदाताओं की मदद से वे दिवालिया होने से बच जा रहे हैं, लेकिन कमोबेश उन्हीं जैसी हालत वाले कई और देशों के पास अपनी बदहाली का ऐसा कोई समाधान भी मौजूद नहीं है। कभी सेल्टिक टाइगर कहे जाने वाले आयरलैंड की लड़खड़ाती अर्थव्यवस्था को फिलहाल 80 से 90 अरब यूरो की जरूरत है। यूरो की सेहत पर इतनी बड़ी रकम निकलने का असर पड़ना लाजमी है। एक बात साफ है कि यूरो की कमजोरी अब कोई अकादमिक मुद्दा नहीं रह गई है। इसके ढांचे में कोई बुनियादी गड़बड़ी मौजूद है। इतने सारे सुधारों और नियम-कानूनों के बावजूद इसकी हालत सुधरने का नाम नहीं ले रही है। एक साल में दो बेलआउट पैकेजों के बाद यूरो की अस्थिरता स्थायी हो चली है और ऐसे कुछ और प्रकरण सामने आ जाने के बाद न सिर्फ यूरो पर लोगों का भरोसा बनाए रखना काफी मुश्किल होगा बल्कि खुद यूरोजोन के औचित्य पर भी सवाल खड़े होने लगेंगे। जर्मनी का यह कहना सही है कि आयरलैंड को बचाने की कोशिश असल में यूरो पर भरोसा कायम रखने का एक हिस्सा है। बहरहाल, ऐसे बचाव अभियानों के बावजूद इनके बारे में राजनीतिक समझ साफ होनी चाहिए कि इनका मकसद संकट से उबरना है, कर्ज के उफनते महासागर में देर तक लंगर डाले खड़े रहना नहीं। थॉट शॉट अक्सर लगता है कि हम एक ऐसे देश बन गए हैं, जहां हीरो के नाम पर सिर्फ रॉक सिंगर और बॉल प्लेयर ही रह गए हैं। जीवन में शुचिता रखने वाले बड़े लोग, जिन पर किसी संकट के समय भरोसा किया जा सके, ऐसे लोगों का तो जैसे नामोनिशान ही मिट गया है। -इलियट रिचर्डसन किसी व्यक्तित्व से उसकी शुचिता और प्रतिष्ठा निकाल दी जाए तो अपनी सारी चतुराई के बावजूद वह एक घृणित और अविश्वसनीय व्यक्तित्व बनकर रह जाएगा। -मार्कस तूलिअस सिसरो जिस समाज में व्यक्तिगत सद्गुण की जड़ें खुद चुकी हों वहां सार्वजनिक शुचिता के नाम पर भ्रष्टाचार ही देखने को मिलेगा। - फेलिक्स एडलर नैतिकता के लिए कोई कानून नहीं बनाया जा सकता , लेकिन जीवन - व्यवहार को कानून के दायरे में जरूर बांधा जा सकता है। न्यायिक फैसलों से दिल नहीं बदलते , लेकिन ये निर्दयी लोगों को नियंत्रित करने का काम जरूर कर सकते हैं। - मार्टिन लूथर किंग , जूनियर दुर्भाग्यवश , पश्चिमी सभ्यता ज्ञान और नैतिकता को जोड़कर नहीं देखती। इसके बजाय वह ज्ञान को सत्ता से जोड़कर देखती है और दोनों को समतुल्य बना देती है। वाइन डेलोरिया , जू नियर
</TEXT></DOC>