<?xml version="1.0" encoding="UTF-8" ?>
<DOC><TEXT>
बालों में डैंड्रफ होना सर्दियों की एक आम समस्या है। लेकिन इससे निजात पाना भी मुश्किल नहीं है। आइए जानते हैं कैसे... सर्दियों में बालों में ड्राईनेस आ जाती है, जिससे डैंड्रफ होना, बालों का गिरना और दो मुंहे होना जैसी दिक्कतें पैदा हो जाती हैं। खासतौर से डैंड्रफ होना तो इस मौसम की आम समस्या होती है, जिससे ज्यादातर लोग गुजरते हैं। हेयर एक्सपर्ट जावेद हबीब बताते हैं, 'डैंड्रफ होने की मुख्य वजह सर्दियों में बालों को कम धोना है। दूसरा, बालों को धोने के लिए लोग अक्सर गर्म पानी का उपयोग करते हैं। नतीजा यह होता है कि सिर की त्वचा की तेल ग्रंथियों से ज्यादा तेल निकलता है। इस तेल को अगर कायदे से हैंडल नहीं किया गया, तो रूसी हो जाती है। इसलिए बालों को हफ्ते में दो से तीन बार जरूर धोए और इनकी कंडिशनिंग भी करें।' बालों को डैंड्रफ फ्री रखने के लिए कुछ बातों का ध्यान रखना जरूरी है - कोई भी तेल लगाएं, लेकिन उसके बाद स्टीम्ड तौलिए का उपयोग कीजिए। नारियल के तेल से बचिए क्योंकि सर्दियों में यह जम जाता है और सिर की त्वचा पर चिपक जाता है। रोम छिद्रों के बंद होने से बालों से जुड़ी कई समस्याएं हो सकती हैं। - एक चम्मच नारियल तेल और एक चम्मच नीबू का रस लीजिए और इसमें फुल्लस अर्थ मिलाइए। इस पेस्ट को एक घंटे के लिए सिर में लगाइए। यह आपको रूसी से राहत देगा। - बालों को बार- बार कंघी मत कीजिए, क्योंकि ऐसा करते हुए तेल ग्रथियां अधिक सक्रिय हो जाती हैं और इनसे अतिरिक्त तेल निकलता है, जो रूसी की वजह बनता है। - दो कप पानी में दो बड़े चम्मच थाइम डालिए। इसे 10 मिनट तक उबलने दीजिए। फिल्टर कीजिए और अपने आप ठंडा होने दीजिए। इस मिश्रण को बालों पर लगाइए। ध्यान रहे कि मिक्सचर सिर की पूरी त्वचा में फैल जाए। इसके बाद हल्की मालिश कीजिए। बालों को धोएं न। थाइम में एंटी सेप्टिक गुण होते हैं, जो रूसी को रोकने में मदद करते हैं। - बालों को धोने से पहले उनको कंघी कर लीजिए। इससे डेड सेल्स खत्म हो जाते हैं। तेल ग्रंथियां सक्रिय हो जाती है और तेल ग्रंथियों से निकलने वाले तेल भी घुल जाते हैं। - जैतून के तेल में अदरक के रस की कुछ बूंदे मिलाकर इसे बालों की जड़ों में लगाकर एक घंटे के लिए छोड़ दें और फिर शैंपू सेे धो दें। इसके लिए शिकाकाई व मेथी का उपयोग किया जा सकता है। - बालों की कंडिंशनिंग गर्मियों के मुकाबले सर्दियों में ज्यादा जरूरी होती है। सर्दियों में बालों में ज्यादा नमी होती है और कंडिशनिंग से नमी को बनाए रखने मेंं सहायता मिलती है और साथ ही बालों की चमक भी बढ़ती है। कंडिशनिंग के लिए मेहंदी का उपयोग किया जा सकता है। पर इसमें एक चम्मच तेल अवश्य मिला लें , नहीं तो यह बालों को ड्राई कर देती है। - बालों को गर्म पानी से मत धोइए। इन्हें नल के पानी से धोइए। इससे रोम छिद्र खुल जाते हैं।
</TEXT></DOC>