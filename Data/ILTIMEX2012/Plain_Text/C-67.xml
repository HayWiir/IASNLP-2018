<?xml version="1.0" encoding="UTF-8" ?>
<DOC><TEXT>
विशेष संवाददाता॥ नई दिल्ली दिल्ली मेट्रो के तीसरे फेज का निर्माण कार्य अगले साल अप्रैल से शुरू हो जाने की उम्मीद है। दिल्ली मेट्रो रेल कॉरपोरेशन ( डीएमआरसी ) के मैनेजिंग डायरेक्टर ई . श्रीधरन ने बताया कि तीसरे फेज की तैयारियां चल रही हैं। उम्मीद है कि 13 जनवरी को दिल्ली मेट्रो के तीसरे फेज की प्लानिंग कमिशन समीक्षा करेगा। उसी बैठक में तीसरे फेज के बारे में वित्तीय मॉडल फाइनल हो सकता है। इसके बाद अगले साल अप्रैल से मेट्रो का निर्माण कार्य शुरू हो सकता है। इसकी शुरुआत केंद्रीय सचिवालय - मंडी हाउस कॉरिडोर से ही होगी। डीएमआरसी पहले ही केंद्रीय सचिवालय से मंडी हाउस के बीच के हिस्से के लिए टेंडर नोटिस जारी कर चुका है। यह अंडरग्राउंड सेक्शन होगा। डीएमआरसी का कहना है कि दिल्ली सरकार उसके तीसरे फेज को सैद्धांतिक तौर पर अपनी मंजूरी पहले ही दे चुकी है और अब इसके आगे की प्रक्रिया चल रही है। दिल्ली मेट्रो परिचालन के आठ साल पूरे होने के मौके पर श्रीधरन ने बताया कि तीसरे फेज के लिए दिल्ली मेट्रो की ओर से जो लाइनें सुझाई गई थीं , उनमें दिल्ली सरकार ने कुछ सुझाव दिए हैं। अब दिल्ली मेट्रो उन सुझावों पर भी विचार कर रहा है। अगले कुछ दिनों में मेट्रो के तीसरे फेज की सभी लाइनों के बारे में फाइनल फैसला कर लिया जाएगा। इसके बाद वित्तीय मॉडल फाइनल होगा। उन्होंने बताया कि दिल्ली मेट्रो में इन दिनों जो खराबियां आती हैं , उनके बारे में भी मेट्रो अधिकारी लगातार काम कर रहे हैं। उम्मीद की जानी चाहिए कि जल्द ही ऐसी व्यवस्था होगी जिससे इस तरह की खराबियां न हों। ट्रेनों में भीड़भाड़ का जिक्र करते हुए उन्होंने कहा कि चार कोच की ट्रेनों को छह कोच में तब्दील करने का काम चल रहा है। एक साथ कई ट्रेनों में यह काम इसलिए नहीं हो सकता , क्योंकि चार कोच की जिस ट्रेन को छह कोच में बदलना हो , उसके लिए चार कोच की ट्रेन को लाइन से हटाना पड़ता है और उसे कन्वर्ट करने में कुछ दिन का वक्त लगता है। ऐसे में एक साथ ज्यादा ट्रेनों को लाइन से नहीं हटाया जा सकता। मेट्रो फीडर का जिक्र करते हुए उन्होंने कहा कि फीडर बसों के परिचालन में दिक्कतें आती रहती हैं। पहले मेट्रो ने जो फीडर बसें खरीदी थीं , उन्हें वापस कर दिया गया है और अब 100 बसें खरीदने के लिए फिर से टेंडर किया गया है। श्रीधरन का कहना है कि 2010 के दौरान ही दिल्ली में मेट्रो का 60 किमी का नया नेटवर्क चालू हुआ है। इस साल की शुरुआत में मेट्रो के पास सिर्फ 80 ट्रेनें थीं , जिनकी तादाद अब बढ़कर 188 तक पहुंच गई है। उन्होंने बताया कि दिल्ली मेट्रो , विश्व की सबसे तेज रफ्तार से बढ़ती मेट्रो है। ये हैं थर्ड फेज के रूट:- 1. केंद्रीय सचिवालय से लाल किला 2. मुकुंदपुर से रजौरी गार्डन 3. मालवीय नगर से कालिंदी कुंज 4. अशोक पार्क से दिल्ली गेट 5. आनंद विहार से धौला कुआं 6. जहांगिरपुरी से बादली
</TEXT></DOC>