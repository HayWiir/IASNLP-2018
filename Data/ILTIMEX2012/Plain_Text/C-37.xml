<?xml version="1.0" encoding="UTF-8" ?>
<DOC><TEXT>
वड़ोदरा।। भारतीय टीम न्यू जीलैंड से पांच वन डे मैचों की क्रिकेट सीरीज में शुरू के दोनों मैच जीत कर 2-0 से आगे है। इसके बावजूद भारत के कप्तान गौतम गंभीर ने न्यू जीलैंड के खिलाफ शनिवार को यहां खेले जाने वाले सीरीज के तीसरे वन डे मैच से पहले अपने साथियों को चेताया कि वे पूरी तरह चौकस रहें। गंभीर ने शुक्रवार को कहा , ' मुझे लगता है कि खिलाडि़यों को किसी भी तरह की ढील से बचने चाहिए। हमें अब इसे तीन मैचों की सीरीज की तरह लेना चाहिए। न्यू जीलैंड वन डे की एक खतरनाक टीम है। हमारा ध्यान फिलहाल अब शनिवार के मैच पर है। ' गंभीर उन सीनियर भारतीय क्रिकेटरों में शामिल नहीं हैं जो साउथ अफ्रीका की स्थितियों से तालमेल बैठाने के लिए पहले वहां जाएंगे , । गंभीर ने कहा , ' फिलहाल मेरा ध्यान मौजूदा वन डे सीरीज और खासतौर पर शनिवार के मैच पर है। मै साउथ अफ्रीका की बाबत सोच ही नहीं रहा हूं। मुझे टीम की कप्तानी की जिम्मेदारी सौंपी गई है और इसे पूरा करने के बाद ही मैं साउथ अफ्रीकी दौरे की बाबत सोचूंगा। ' भारतीय क्रिकेट कंट्रोल बोर्ड ने टीम इंडिया के नियमित कप्तान महेंद्र सिंह धोनी , सचिन तेंडुलकर , राहुूल द्रविड़ , वी . वी . एस . लक्ष्मण , वीरेंद्र सहवाग और हरभजन सिंह को 16 दिसंबर से साउथ अफ्रीका में शुरू होने वाली तीन टेस्ट मैचों की सीरीज के लिए तय कार्यक्रम से पहले ही वहां भेजने का फैसला किया है। टीम इंडिया के बाकी क्रिकेटर न्यू जीलैंड के खिलाफ वन डे सीरीज खत्म होने के बाद साउथ अफ्रीका जाएंगे। जयपुर में दूसरे वन डे में नॉटआउट 138 रन की पारी खेलने वाले भारत के कप्तान गंभीर ने जहीर खान को मौजूदा वन डे सीरीज के बाकी तीन मैचांे के लिए टीम में शामिल करने के फैसले का भी स्वागत किया। उन्होंने कहा , ' जहीर अंतिम टेस्ट मैच और मौजूदा वन डे सीरीज के शुरू के दो वन डे में नहीं खेले थे। मौजूदा सीरीज में जहीर जितनी गेंदबाजी करेंगे उसका साउथ अफ्रीका में उन्हें उतना ही लाभ होगा। यह जहीर के लिए अच्छी मैच प्रैक्टिस होगी , क्योंकि हमें वहां कोई प्रैक्टिस मैच नहीं खेलना है। कोई भी कप्तान जहीर जैसे गेंदबाज को अपनी टीम में चाहेगा। ओपनर मुरली विजय को वन डे में अपनी क्षमता साबित करने के लिए कुछ वक्त दिया जाना चाहिए। विजय अभी 20 या 30 रन बना रहे हैं , लेकिन इसके लिए उनकी आलोचना करना मुनासिब नहीं है। उम्मीद है कि वह जल्द ही इन्हें बड़े स्कोर में तब्दील करेंगे। हम दोनों ने पहले विकेट के लिए कुछ अच्छी साझेदारियां की हैं। यूसुफ पठान मैच जिताने वाले खिलाड़ी हैं। यूसुफ निचले क्रम में आते हैं और उतरते ही गेंदबाजों पर हावी हो जाते है। सुरेश रैना की गैरमौजूदगी में उन्हें ज्यादा ओवर खेलने का मौका मिल सकता है। यूसुफ मैच - विनर हैं और इसका फायदा उठा सकते हैं। '
</TEXT></DOC>