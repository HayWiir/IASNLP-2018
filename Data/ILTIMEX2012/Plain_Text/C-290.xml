<?xml version="1.0" encoding="UTF-8" ?>
<DOC><TEXT>
नगर संवाददाता नई दिल्ली ।। जवाहर लाल नेहरू मार्ग पर स्थित शहनाई बैंक्वेट हॉल के पजेशन को लेकर एमसीडी और हॉल के कॉन्ट्रैक्टर के बीच चल रही कानूनी लड़ाई का खामियाजा आम लोगों को भुगतना पड़ा। बुधवार सुबह कोर्ट के ऑर्डर पर एमसीडी ने इस बैंक्वेट हॉल को सील कर दिया था, लेकिन दोपहर में कॉन्ट्रैक्टर स्टे ले आया। इतना ही नहीं हॉल की सील खोलकर वहां पर एक शादी का रिसेप्शन भी होने लगा। एमसीडी अधिकारियों को जब इस बारे में पता चला, तो उन्होंने वहां पहुंचकर पुलिस की मौजूदगी में हॉल को खाली करवाकर उसे फिर से सील कर दिया। हॉल खाली करवाने के लिए एमसीडी अधिकारियों ने वहां चल रहे शादी के रिसेप्शन को भी बीच में ही रुकवा दिया, जिसकी वजह से वहां मौजूद लोग भी खासे परेशान और नाराज हुए। बाद में एमसीडी की शिकायत पर दरियागंज थाने में पुलिस ने डीएमसी एक्ट के तहत मामला भी दर्ज किया। हालांकि उसमें किसी को नामजद नहीं किया गया है। अब पुलिस मामले की जांच करके यह पता लगा रही कि सील किसने खोली थी। पुलिस का कहना है कि जांच के बाद ही आगे की कार्रवाई की जाएगी। पुलिस व एमसीडी के अधिकारियों से मिली जानकारी के मुताबिक, जवाहर लाल नेहरू मार्ग पर स्थित शहनाई बैंक्वेट हॉल एमसीडी की जमीन पर बना है। एमसीडी ने यह हॉल अनिल शर्मा नाम के एक कॉन्ट्रैक्टर को लीज पर दिया था। करीब दो साल पहले लीज पीरियड खत्म हो गया था, लेकिन उसके बाद भी हॉल का पजेशन एमसीडी को नहीं मिला। मामला कोर्ट में पहुंचा। इस बीच कॉन्ट्रैक्टर ने स्टे ले लिया था। लंबी कानूनी लड़ाई के बाद स्टे भी खत्म हो गया और कोर्ट के आदेशानुसार बुधवार सुबह एमसीडी ने हॉल को अपने कब्जे में लेकर उसे सील कर दिया। इस बीच दोपहर में कॉन्ट्रैक्टर कोर्ट से फिर स्टे ले आया। पुलिस के मुताबिक उसकी दलील थी कि हॉल की पहले से बुकिंग हो चुकी है। स्टे मिलने के बाद हॉल की सील खोल दी गई। शाम को इस हॉल में लाहौरी गेट इलाके में रहने वाले एक शख्स के बेटे की शादी का रिसेप्शन चल रहा था। जैसे ही एमसीडी अधिकारियों को इस बारे में पता चला, उन्होंने हॉल खाली करवाने के लिए एमसीडी कर्मचारियों की एक टीम को मौके पर भेज दिया। यह टीम पुलिस के साथ मौके पर पहुंची और समारोह रुकवाकर हॉल में मौजूद लोगों को बाहर निकालने लगी। जिस शख्स के बेटे की शादी थी उसने बुकिंग का हवाला देते हुए एमसीडी कमिर्यों को समझाने की कोशिश की, लेकिन एमसीडी कर्मचारियों पर इसका असर नहीं पड़ा। इस पर वहां मौजूद लोग भी भड़क गए। मामला गर्माते देख अतिरिक्त पुलिस बल मौके पर बुलवा लिया गया और फिर पुलिस की मौजूदगी में एमसीडी ने हॉल को खाली करवा के उसे दोबारा सील कर दिया। एमसीडी के सूत्रों का कहना है कि अगर कॉन्ट्रैक्टर स्टे ले आया था, तो भी सील खुलवाने के लिए उसे एमसीडी से अनुरोध करना चाहिए था, लेकिन उसने ऐसा नहीं किया।
</TEXT></DOC>