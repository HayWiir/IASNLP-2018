<?xml version="1.0" encoding="UTF-8" ?>
<DOC><TEXT>
प्रमुख संवाददाता ।। नई दिल्ली डीयू में शुक्रवार को फॉर्म खरीदने का आखिरी दिन था, लेकिन इस बार हर साल की तरह बहुत ज्यादा भीड़ नहीं देखी गई। काफी स्टूडेंट्स ने इस बार लास्ट डेट का इंतजार न करते हुए शुरुआती दिनों में ही फॉर्म जमा करा दिए। इस बार ग्रैजुएशन लेवल की 54,000 सीटों के लिए 1,43,224 सेंट्रलाइज्ड फॉर्म रिसीव हुए हैं। इसके अलावा पॉप्युलर कॉलेजों में भी हजारों स्टूडेंट्स ने अलग से अप्लाई किया है। पिछले साल के मुकाबले इस बार 29,753 सेंट्रलाइज्ड फॉर्म ज्यादा जमा हुए हैं। रिसीविंग के साथ-साथ फॉर्म बिक्री में भी डीयू ने नया रेकॉर्ड बना लिया है। इस बार 1,86,676 सेंट्रलाइज्ड फॉर्म बिके, जबकि पिछले साल यह संख्या 1.48 लाख थी। इस साल रिसीव होने वाले ऐप्लिकेशन के रेकॉर्ड लेवल पर पहुंच जाने से टफ फाइटिंग तय मानी जा रही है। यूनिवर्सिटी में इस बार सीटें तो 5,000 बढ़ी हैं, लेकिन इसके मुकाबले ऐप्लिकेशन छह गुना तक बढ़ गईं। यूनिवर्सिटी का कहना है कि अभी फॉर्म की स्कैनिंग चल रही है और इसके बाद ही पता चल सकेगा कि किस कोर्स के लिए कितनी ऐप्लिकेशन आई हैं। डीयू में सीबीएसई से 12वीं पास करने वाले स्टूडेंट्स की तादाद सबसे ज्यादा रहती है और वैसे भी इस बार सीबीएसई का रिजल्ट बढ़िया रहा है। इन सब कारणों से उम्मीद जताई जा रही है, फाइट टफ होगी। फर्स्ट कट ऑफ लिस्ट 22 जून को आ रही है। उधर, कॉलेजों में आई ऐप्लिकेशनों में सबसे ज्यादा क्रेज कॉमर्स कोर्स के लिए देखा गया है। ऐसे में इस बार कॉमर्स के कोर्स की कट ऑफ में थोड़ा इजाफा ही होने की उम्मीद है। बीकॉम ऑनर्स के बाद इकनॉमिक्स ऑनर्स की सबसे ज्यादा डिमांड देखने को मिली है। सेंट स्टीफंस कॉलेज सेंट्रलाइज्ड फॉर्म नहीं मानता। कॉलेज के मुताबिक, 421 से कुछ ज्यादा सीटों के लिए करीब 15,000 ऐप्लिकेशन मिली हैं और सबसे ज्यादा स्टूडेंट्स ने इकनॉमिक्स ऑनर्स में अप्लाई किया है। सेंट स्टीफंस कॉलेज में 14 जून को इंटरव्यू के लिए सिलेक्ट स्टूडेंट्स की लिस्ट जारी कर दी जाएगी। अभी कॉलेज ने तय किया है कि साइंस कोर्सेज में एक सीट के लिए 6 स्टूडेंट्स को बुलाया जाएगा, जबकि आर्ट कोर्सेज में एक सीट के लिए 4 स्टूडेंट्स को इंटरव्यू कॉल दी जाएगी। डिप्टी डीन स्टूडेंट वेलफेयर डॉ. गुरप्रीत सिंह टुटेजा के मुताबिक, लास्ट डे स्टूडेंट्स की भारी भीड़ नहीं आई और इसका कारण यह था कि स्टूडेंट्स ने इस बार पहले के दिनों का पूरा फायदा उठाया और फॉर्म जमा करवा दिए। आखिरी दिन 19,231 फॉर्म जमा हुए। पिछले कई दिनों से फॉर्म रिसीविंग का आंकड़ा 18-19 हजार के बीच ही था। अब कॉलेजों को यूनिवर्सिटी द्वारा भेजी जाने वाली सीडी का इंतजार है, ताकि कट ऑफ तैयार की जा सके। 19 जून तक कॉलेजों को सीडी भेजे जाने की उम्मीद है। उसी के बाद पता चल सकेगा कि उनके यहां किस कोर्स के लिए कितनी ऐप्लिकेशन आई हैं। सेंट्रलाइज्ड फॉर्म से एक स्टूडेंट्स 10 से 20 कॉलेजों में आमतौर पर अप्लाई करता है, इसलिए अमूमन पहली कट ऑफ लिस्ट हाई ही रहती है।
</TEXT></DOC>