<?xml version="1.0" encoding="UTF-8" ?>
<DOC><TEXT>
हमारा मत कड़ी कार्रवाई की जाए । इससे भी ज्यादा शर्मनाक यह है कि भारत खुद आयोजक देश है। इससे लगता है कि कुछ खिलाड़ी न तो इस आयोजन को लेकर गंभीर हैं और न ही उन्हें देश की बदनामी की कोई परवाह है। खेलों में जब से डोप टेस्ट की व्यवस्था बनी है और उसे अनिवार्य किया गया है, तकरीबन सभी देशों में यह सावधानी बरती जाती है कि उनके खिलाड़ी गलती से भी वे प्रतिबंधित दवाएं नहीं लें जिनसे डोप टेस्ट में उन्हें पॉजिटिव पाए जाने की संभावना बने। लेकिन ऐसा लगता है कि कई भारतीय खिलाड़ी अभी भी डोप टेस्ट को काफी हल्के में लेते हैं। वे सामान्य सर्दी-जुकाम आदि की दवाई लेते समय इस बात की सावधानी नहीं बरतते कि वह दवा प्रतिबंधित दवाओं की लिस्ट में न हो। उनके कोच भी इन बातों को लेकर लापरवाह रहते हैं। अन्यथा उन्हें खिलाड़ियों को इन दवाओं के प्रति सचेत करना चाहिए। कुल मिलाकर इसका खामियाजा न सिर्फ खिलाड़ियों को, बल्कि उस खेल से जुड़ी फेडरेशन और देश को भी भुगतना पड़ता है। पिछले साल वर्ल्ड ऐंटि डोपिंग एजेंसी (वाडा) ने हमारे देश के 6 वेटलिफ्टरों को डोपिंग में पकड़ा था। इस पर खिलाड़ियों पर बैन के अलावा इंडियन वेटलिफ्टिंग फेडरेशन पर भी 5 लाख डॉलर जुर्माना लगाया गया था। अब नैशनल एंटी डोपिंग एजेंसी (नाडा) द्वारा पकड़े गए और निलंबित किए गए कुश्ती के पहलवानों के संबंध में यह देखना चाहिए कि असल गुनहगार कौन है। अगर कोच या टीम के डॉक्टर की तरफ से ऐसी लापरवाही हुई है, तो उन्हें भी दंडित किया जाए। सिर्फ दोषी खिलाड़ियों का निलंबन पर्याप्त नहीं है। दूसरा मत महासिंह राव, दोणाचार्य पुरस्कार प्राप्त कोच और जांच जरूरी है हमें भी देश की प्रतिष्ठा की फिक्र है। हम जिन पहलवानों से कॉमनवेल्थ गेम्स में पदकों की उम्मीद कर रहे हैं, उनका डोप टेस्ट में पकड़े जाना हमारे लिए बहुत चिंता की बात है। लेकिन हमारे खिलाड़ियों ने जानबूझकर ऐसा कोई काम नहीं किया है जिससे देश को शर्मिंदगी उठानी पड़े। हम नाडा से अपील करने जा रहे हैं कि वह खिलाड़ियों के बी-नमूने की जांच करे। इससे सारी स्थिति स्पष्ट हो जाएगी। डोप टेस्ट में पॉजिटिव पाए गए हमारे खिलाड़ियों ने बंद नाक खोलने वाली सामान्य दवाएं ली थीं। दिल्ली में इस वक्त इस तरह के इंफैक्शन जोरों पर फैले हुए हैं। इनकी चपेट में आने पर खिलाड़ी फौरी राहत के लिए फैमिली डॉक्टर से दवाएं ले लेते हैं। पर वे ऐसा मजबूरी में ही करते हैं। कई बार ऐसी स्थिति में फेडरेशन से जुड़े डॉक्टर फौरन उपलब्ध नहीं हो पाते हैं, जिन्हें प्रतिबंधित दवाओं की जानकारी होती है। खिलाड़ियों ने ऐसा इलाज लेने की जानकारी डोप टेस्ट के वक्त मौजूद डॉक्टरों को दी थी। पहलवान सुमित ने तो टीम के डॉक्टर की जानकारी में दवा ली थी, पर उन्हें भी पॉजिटिव पाया गया है। अब हम दवाई के पर्चे नाडा के सामने पेश करेंगे। इससे उम्मीद है कि हमारे खिलाड़ी डोपिंग के आरोपों से बरी कर दिए जाएंगे और वे कॉमनवेल्थ गेम्स में हिस्सा ले पाएंगे।
</TEXT></DOC>