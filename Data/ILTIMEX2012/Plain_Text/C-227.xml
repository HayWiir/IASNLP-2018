<?xml version="1.0" encoding="UTF-8" ?>
<DOC><TEXT>
हर तकनीकी प्रगति का मकसद मनुष्य की गरिमा बढ़ाना या उसकी रक्षा करना होता है। अगर इसका इस्तेमाल उसकी गरिमा घटाने और उसे सरे बाजार नंगा कर देने में होने लगे तो ऐसी प्रगति का क्या फायदा? फिलहाल चर्चा में बने हुए फोन टैपिंग मामले में सामने आए तथ्यों से कई लोगों को सुकून मिल सकता है। उन्हें लग सकता है कि अभी तक गुपचुप की जाने वाली सत्ता की दलाली से पर्दा हटाने का इंतजाम हो गया है और ताकतवर लोग आगे से हर स्याह को सफेद करने से पहले हजार बार सोचेंगे। लेकिन इस सुकून में हकीकत कम और भ्रम कहीं ज्यादा है। खुले बाजार में बिक रहे राडिया टेपों की बुनियाद पर किसी को भी सजा नहीं होने वाली है, और जिन लोगों की आवाजें इनमें सुनाई पड़ रही हैं, उनमें से शायद ही किसी पर इस खुलासे के बाद अपना चाल-चलन बदलने का निर्णायक दबाव बना हो। अलबत्ता इससे यह नुकसान जरूर हुआ है कि भारत में अपने निजी दायरे की सुरक्षा को लेकर लोगों का भरोसा घटा है और सरकार की छवि एक ऐसी संस्था की बनी है, जिसका अपने अंगों पर ही कोई नियंत्रण नहीं है। उद्योगपतियों के एक सम्मेलन को संबोधित करते हुए प्रधानमंत्री ने कुछ खास मामलों, मसलन राष्ट्रीय सुरक्षा, टैक्स चोरी और विदेशी मुद्रा की आवाजाही में फोन टैपिंग को जरूरी बताया और कहा कि सख्ती से इसे कुछ गिने-चुने लोगों तक ही सीमित रखने की व्यवस्था की जाएगी। लेकिन इतनी महत्वपूर्ण बात कहते हुए भी प्रधानमंत्री यह नहीं बता पाए कि पॉवर ब्रोकर नीरा राडिया की फोन टैपिंग चाहे जिस भी जरूरत से की गई हो, लेकिन सरकार उनकी बातचीत को सुरक्षित क्यों नहीं रख पाई? क्या गोपनीयता का अधिकार इस देश में सिर्फ सरकारी बाबुओं और सरकारी फाइलों को ही प्राप्त है? अगर रतन टाटा, मुकेश अंबानी और दीपक पारेख जैसे कद्दावर लोगों की नितांत व्यक्तिगत दायरे में कही गई बातें भी गली-चौराहों पर चुरमुरे के भाव बिक सकती हैं, तो क्या सरकार बताएगी कि अपने यहां किसी आम आदमी की इज्जत-आबरू, उसकी अस्मिता के सड़क पर आते कितनी देर लगेगी? अतीत में सीबीआई ने भ्रष्टाचार से जुड़े मुकदमों की सुनवाई के दौरान निजी डायरियों या ऑडियो-वीडियो क्लिपिंग के रूप में जो भी साक्ष्य अदालत में पेश किए हैं, उन्हें बुनियाद बनाकर किसी फैसले तक पहुंचने से अदालत ने साफ मना कर दिया है। हर बार उसकी तरफ से समर्थक साक्ष्य (कोरोबोरेटिव एविडेंस ) की मांग की गई है, जिसके जवाब में सीबीआई सिर्फ बेचारगी में हाथ मलती नजर आई है। बेहतर होता कि नीरा राडिया की टेपित बातचीत को भी वह अपने पास दबाकर रखती और संबंधित मुकदमों में जरूरी समर्थक साक्ष्य के साथ पेश करती। इससे दोषियों को सजा दिलाने में मदद मिलती और गलत धंधों में शामिल लोगों पर सरकार का खौफ भी बना रहता। इसके बजाय अभी जो कुछ हो रहा है, उससे सरकार की छवि एक ऐसे पिलपिले सत्ता तंत्र की बन रही है, जो अपने नागरिकों के मूल अधिकारों की सुरक्षा भी नहीं कर सकता।
</TEXT></DOC>