<?xml version="1.0" encoding="UTF-8" ?>
<DOC><TEXT>
एक संवाददाता ॥ ग्रेटर नोएडा दादरी कोतवाली से महज 400 मीटर की दूरी पर हथियारों से लैस दर्जन भर डकैतों ने सोमवार रात स्क्रैप व्यापारी के घर डकैती की वारदात को अंजाम दिया। डकैतों ने पहले पूरे परिवार को बंधक बनाया फिर करीब 11 लाख रुपये का माल समेटकर फरार हो गए। पीडि़त की तहरीर पर पुलिस मामले की जांच कर रही है। सोमवार रात 1 बजे डाली डकैती : नई आबादी निवासी इस्लामुद्दीन का नोएडा और ग्रेटर नोएडा में स्क्रैप का कारोबार है। सोमवार रात वह थर्ड फ्लोर पर सोए हुए थे। घर पर उनके भाई रहीसुद्दीन और अलाउद्दीन भी मौजूद थे। उन्होंने बताया कि रात करीब 1 बजे उनकी मां की तबियत अचानक खराब हो गई। उसी समय उनकी छोटी बहन इमराना उन्हें जगाने के लिए ऊपर आई थी। बहन के कहने पर जब वह दरवाजा खोलकर बाहर आए। उसी समय असलहों से लैस दर्जनभर डकैतों ने उनकी कनपटी पर पिस्टल सटा दी और दोनांे को वहीं बंधक बना लिया। मारपीट के बाद रस्सी से बांध दिया : उन्हांेने बताया कि तीन डकैत वहीं रह गए , बाकी उन्हें लेकर सेकंड फ्लोर पर आ गए। इसके बाद डकैत उनसे 50 लाख रुपये के बारे में पूछने लगे। जब उन्हांेने रुपये न होने की बात कही तो उनके साथ मारपीट की गई। बचाव में आई बहन के साथ भी मारपीट की गई। बाद में सभी को सेकंड फ्लोर पर रस्सी से बांध दिया गया। बीमार मां को भी नहीं छोड़ा : उन्होंने बताया कि डकैतों ने उनकी बीमार मां को भी नहीं छोड़ा और उनके भी हाथ - पैर बांध दिए। यहां दो डकैत उनके पास पिस्टल लिए खडे़ रहे। बाद में डकैतों ने घर में रखा सामान इधर - उधर फेंकना शुरू कर दिया। डकैतों ने उनके घर से 30 हजार रुपये कैश और दस लाख रुपये की जूलरी लूट ली। बहनों की शादी के लिए बनवाई थी जूलरी : इस्लामुद्दीन ने बताया उनकी तीन बहनें हैं। इनमें दो बहनों की शादी होनी है। दोनों बहनों की शादी के लिए उन्होंने करीब 6 लाख रुपये की जूलरी बनवाई थी। इसके अलावा मोबाइल भी ले गए। घटना के बाद पूरा परिवार सदमे से नहीं उबर पाया है। पड़ोसियों को भनक तक नहीं लगी : डकैत उनके घर पर करीब 2 घंटे तक रहे। लेकिन इसकी भनक पड़ोसियों को भी नहीं लग सकी। जिस जगह यह वारदात हुई वह शहर के बीचोबीच का एरिया है। उन्होंने बताया कि डकैत पड़ोसी की छत से घूस आए थे। साथ में रस्सी भी लेकर आए थे। माल समेटने के बाद डकैत सभी को रस्सी में बंधा हुआ छोड़कर फरार हो गए। चल रही है जांच : पुलिस : उनके जाने के बाद किसी तरह रहीसुद्दीन की रस्सी खुल गई। इसके बाद उन्हांेने पूरे परिवार को मुक्त कराया। बाद में उन्हांेने घटना की सूचना आस - पास के लोगों और पुलिस को दी। दादरी सीओ राहुल कुमार ने बताया कि घटना की जांच की जा रही है। पूरे मामले का जल्द खुलासा कर दिया जाएगा।
</TEXT></DOC>