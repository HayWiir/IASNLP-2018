<?xml version="1.0" encoding="UTF-8" ?>
<DOC><TEXT>
मेलबर्न।। ऑस्ट्रेलिया में भारतीय पर हमलों का सिलसिला थमने का नाम नहीं ले रहा। अब चार और भारतीयों पर अटैक की खबरें हैं। इनमें से तीन कैब ड्राइवर हैं। हालांकि इसी तरह के एक हमले में पिछले महीने रणजोध सिंह की हत्या के मामले में ब्रिस्बेन से एक कपल को अरेस्ट किया गया है। हमले के चार ताजा मामलों के बारे में स्काई न्यूज की रिपोर्ट कहती है कि ये ब्रिस्बेन और क्वींसलैंड इलाके की घटनाएं हैं। इनमें से तीन हमले भारतीय टैक्सी ड्राइवरों पर हुए। एक पीडि़त ने बताया कि उसे टैक्सी से बाहर खींच कर खदेड़ा गया और फिर घूंसे मारे गए। चौथा शिकार पिज्जा डिलिवरी बॉय के तौर पर काम करता है। उस 23 साल के लड़के पर हमलावरों ने क्रिकेट बैट से हमला किया और उसका सामान और पैसे लूट कर ले गए। वह ब्रिस्बेन में पिज्जा डिलिवरी के लिए जा रहा था। ब्रिस्बेन में बेस्ड भारतीय राजदूत एस. डी. सिंह ने कहा कि पुलिस ने बुधवार को इन हमलों के बारे में जानकारी दी थी। दो लोगों की गिरफ्तारी के बारे में भी बताया गया था, इससे ज्यादा जानकारी अब तक मुहैया नहीं कराई गई है। सिंह ने बताया कि भारतीय हाई कमिश्नर सुजाता सिंह जल्द ही ब्रिस्बेन पहुंचकर समुदाय के नेताओं से मुलाकात करेंगी और क्वींसलैंड पुलिस से भी हाल के दिनों में ऐसे हमलों में हुई अचानक बढ़ोतरी पर बात करेंगी। इस बीच, पिछले महीने 25 साल के रणजोध के मर्डर के सिलसिले में सिडनी से पुलिस ने एक 23 साल के लड़के और 20 साल की लड़की को अरेस्ट किया है। रणजोध का शव शुक्रवार को भारत लाया जाएगा। शव पिछले साल 29 जनवरी को ग्रिफिथ के पास विल्गा रोड से बरामद किया गया था। शव की बरामदगी से तीन दिन पहले रणजोध को वहां देखा गया था। रणजोध वहां कद्दू के खेत में काम करता था। पुलिस को इस मामले में एक और शख्स की तलाश है। शहर के जासूसों का दावा है कि गिरफ्तार किए गए लोग रणजोध के साथ खेत में ही काम करते थे। पुलिस ने इसे नस्ली हमला मानने से इनकार किया है। पुलिस के मुताबिक रणजोध एक पार्टी में था और मुमकिन है कि उसका वहां कुछ लोगों से झगड़ा हुआ था। गौरतलब है कि 2009 में ऑस्ट्रेलिया में भारतीयों, खासकर स्टूडेंट्स पर हमले के 100 मामले सामने आए थे। इस साल भी यह सिलसिला जारी है, जिसमें 21 साल के नितिन गर्ग की ऐसे ही हमले में मौत हो गई थी। वह रेस्तरां से पार्ट टाइम जॉब करके देर रात घर लौट रहा था। जनवरी महीने में अब तक कुल 10 हमले भारतीयों पर हो चुके हैं। ऑस्ट्रेलियाई सरकार ने भारत की ओर से कार्रवाई के दबाव के बहुत वक्त बाद इन हमलों का एक डॉजियर भारत को सौंपा। इसमें बताया गया है कि भारतीयों पर हमला करने वाले अधिकतर लोग नाबालिग हैं। दबाव के बाद ही ऑस्ट्रेलिया ने हाई-लेवल वर्किन्ग ग्रुप भी बनाया है, जो इन हमलों का अध्ययन कर रिपोर्ट तैयार करेगा।
</TEXT></DOC>