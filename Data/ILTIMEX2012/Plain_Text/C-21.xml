<?xml version="1.0" encoding="UTF-8" ?>
<DOC><TEXT>
नई दिल्ली।। जवाहरलाल नेहरू स्टेडियम के पास मंगलवार को टूटे फुट ओवरब्रिज को फिलहाल न बनाने का फैसला किया गया है। सरकार ने तय किया है कि अभी इस ओवरब्रिज के लिए तैयार किया गया आर्च तो खड़ा रहेगा, लेकिन फुट ओवरब्रिज नहीं बनाया जाएगा। इस बीच टूटे हुए फुट ओवरब्रिज का मलबा हटा दिया गया है और अब गुरुवार को बारापूला एलिवेटिड रोड का ट्रायल किया जाएगा। यह फैसला मुख्यमंत्री शीला दीक्षित की अध्यक्षता में हुई उच्चस्तरीय बैठक में किया गया। इस बैठक में पीडब्ल्यूडी मंत्री राजकुमार चौहान, चीफ सेक्रेटरी राकेश मेहता, पीडब्ल्यूडी सेक्रेटरी के. के. शर्मा के अलावा कई अन्य सीनियर अधिकारी मौजूद थे। बैठक में मंगलवार को जवाहरलाल नेहरू स्टेडियम के पास गिरे फुट ओवरब्रिज को फिर से बनाने पर विचार किया गया। बाद में तय किया गया कि फिलहाल इस ब्रिज को फिर से न बनाया जाए और इसके आर्च को बने रहने दिया जाए। अधिकारियों का कहना था कि अगर यह फुट ओवरब्रिज दोबारा नहीं बनाया जाता है तो पैदल राहगीरों के स्टेडियम तक पहुंचने के लिए वैकल्पिक रूट बनाया जा सकता है। इसके बाद तय किया गया कि चूंकि अब कॉमनवेल्थ गेम्स में बेहद कम वक्त बचा है, इसलिए फिलहाल इसे न बनाया जाए। गेम्स के बाद सोचा जाएगा कि फुट ओवरब्रिज को बनाया जाए या नहीं। पीडब्ल्यूडी सेक्रेटरी के. के. शर्मा के मुताबिक, इस फुट ओवरब्रिज के न बनने से ज्यादा दिक्कत नहीं आएगी। उनका कहना है कि ट्रैफिक पुलिस की सलाह पर पैदल राहगीरों के लिए पार्किंग से स्टेडियम तक जाने के लिए फुटपाथ पहले से ही है और इसी से होकर पैदल राहगीरों को रास्ता दिया जा सकता है। उनका कहना है कि इससे फर्क सिर्फ इतना पड़ेगा कि पैदल राहगीरों को 100 से 200 मीटर ज्यादा चलना होगा। बारापूला का ट्रायल आज इस बीच दिल्ली सरकार और ट्रैफिक पुलिस ने नए बने बारापूला एलिवेटिड रोड पर गुरुवार को ट्रायल करने का फैसला किया है। पहले यह ट्रायल बुधवार को होना था। माना जा रहा है कि अब इस एलिवेटिड रोड के लिए उदघाटन समारोह का आयोजन नहीं किया जाएगा , बल्कि उसका सिर्फ ट्रायल होगा। लगभग चार किमी की इस रोड के तैयार होने के बाद गेम्स के दौरान खिलाडि़यों को इसी रास्ते से जवाहरलाल नेहरू स्टेडियम तक लाया और ले जाया जाएगा। जांच शुरू उधर फुट ओवरब्रिज गिरने के मामले की जांच करने वाली डोगरा कमिटी ने मंगलवार रात और फिर बुधवार को घटनास्थल का जायजा लिया और टूटे हुए ब्रिज के कुछ हिस्सों को जांच के लिए लैब भेजने के निर्देश दिए। हालांकि अब तक यह पता नहीं चल पाया है कि इस हादसे की क्या वजह थी लेकिन माना जा रहा है कि इस ब्रिज का बोझ लेने वाले मेक एलॉय के बार ब्रेकेट फेल हो सकते हैं। इसके अलावा कंक्रीट डालने के तरीके के बारे में भी जांच पड़ताल की जा रही है। वैसे , दिल्ली सरकार का कहना है कि फुट ओवर ब्रिज के गिरने की असली वजह का पता डोगरा कमिटी की रिपोर्ट आने के बाद ही चल पा एगा।
</TEXT></DOC>