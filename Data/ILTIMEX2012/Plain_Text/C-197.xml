<?xml version="1.0" encoding="UTF-8" ?>
<DOC><TEXT>
शकील अख्तर ॥ नई दिल्ली विधायिका और न्यायपालिका में बड़ा टकराव होने की स्थिति बन रही है। खुद सुप्रीम कोर्ट द्वारा इलाहाबाद हाई कोर्ट को संदेह के घेरे में बताए जाने के बाद केन्द्र सरकार जजेज स्टैंडर्ड एंड अकाउंटिबिलिटी एक्ट को कड़ा करने पर विचार कर रही है। जजों का एक वर्ग इसे न्यायपालिका की स्वतंत्रता कम करने के रूप में देख रहा है। इस सोच के लोगों का कहना है कि यह जजों को प्रभावित करने की कोशिश है। मगर न्यायपालिका के ही दूसरे वर्ग का मानना है कि गंदगी अब कारपेट के नीचे छिपाई नहीं जा सकती। उसकी सड़न बाहर फैलने लगी है। याद होगा कि हाल ही में सुप्रीम कोर्ट के दो जजों ने शेक्सपियर के शब्दों का सहारा लेते हुए कहा था कि 'इलाहाबाद हाई कोर्ट में कुछ सड़ रहा है।' केन्द्रीय कानून एवं न्याय मंत्री वीरप्पा मोइली ने इसे बेहद चिंताजनक टिप्पणी बताया है। देश के बड़े वकीलों का मानना है कि न्यायपालिका में भ्रष्टाचार के साथ भाई-भतीजावाद लंबे समय से पनप रही बीमारी है। अब इस पर नश्तर लगाने का वक्त आ गया है। सरकार भी इस राय से सहमत है। प्रस्तावित कानून में यह अनिवार्य किया जा सकता है कि जज अपनी अदालत में अपने किसी नाते-रिश्तेदार के अलावा अपने पूर्व जूनियर या चैंबर में सहयोगी रहे वकील को भी पेश न होने दें। जजों की नियुक्ति प्रक्रिया को पारदर्शी बनाकर अपने गृह राज्य के हाई कोर्ट में नियुक्ति न करने के कड़े कानून पर भी विचार जारी है। लॉ कमिशन की रिपोर्ट में कहा गया है कि प्रशासनिक अधिकारियों के अपने गृह क्षेत्र में तैनात न करने का नियम अब न्यायपालिका में लागू करना होगा। अकाउंटिबिलिटी एक्ट जल्दी ही संसद मेंे लाया जा सकता है। क्रिमिनल मामलों में, खास तौर पर अग्रिम जमानत के मामलों में यह शिकायत आम है कि वहां फैसला जज और वकील के रिश्तों के आधार पर होता है। आपराधिक मामलों की सजाओं के अध्ययन से यह तथ्य सामने आया है कि गरीब और कमजोर वर्ग को लोगों को मिलने वाली सजा की दर और पहुंच वाले संपन्न वर्ग की सजा की दर में बहुत बड़ा अंतर है। फांसी पाने वाले लोगों पर बिहार में हुए एक सर्वे से पता चला कि इनमें से 90 प्रतिशत लोग समाज के दलित-शोषित तबके से थे। बड़े शहरों में जहां अब मीडिया चर्चित मामलों में सक्रिय हो जाता है, लेकिन ताकतवर लोग वहां भी खुद को बचा ले जाने में कामयाब हो जाते हैं। पूर्व कानून मंत्री और नामी वकील शशि भूषण ने न्यायपालिका की सफाई की मुहिम में भारी जोखिम लेते हुए एक शपथ पत्र के जरिए सुप्रीम कोर्ट के 8 मुख्य न्यायाधीशों पर भ्रष्ट होने का आरोप लगाया है। सुप्रीम कोर्ट ने सिर्फ इलाहाबाद हाई कोर्ट का जिक्र किया है लेकिन देश के कई हाई कोर्ट शक के दायरे में हैं। जिला अदालतों की हालत तो बहुत बुरी है। बार काउंसिल का कहना है कि यह जजों की जिम्मेदारी है कि वह खुद को संदेहों से परे रखें।
</TEXT></DOC>