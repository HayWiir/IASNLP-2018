<?xml version="1.0" encoding="UTF-8" ?>
<DOC><TEXT>
अमेरिकी राष्ट्रपतियों ने पहले भी भारतीय संसद को संबोधित किया है, लेकिन बराक ओबामा के संबोधन की बात ही कुछ और थी। एक डिप्लोमेटिक भाषण में भी किस तरह मूल्यों और आदर्शों की बात की जा सकती है और किस तरह नई दुनिया में तैयार हुआ ऐसा भाषण पुरानी दुनिया की प्राचीनतम सभ्यता के दिलों को छू सकता है, इसका नमूना राष्ट्रपति के इस भाषण को माना जा सकता है। अपनी घरेलू राजनीति में कमजोर हुए बराक ओबामा को भारतीय मीडिया अचानक हल्के ढंग से लेने लगा था, लेकिन अपने भारत दौरे में उन्होंने साबित किया कि उनका वजन चुनाव नतीजों से नहीं, बल्कि उनके भीतर मौजूद किसी चीज से आता है। उनके इस दौरे के साथ ही भारत-अमेरिका संबंधों में एक नए दौर की शुरुआत हो रही है, जिसे समय रहते पहचाना जाना चाहिए। मुंबई में उनकी व्यापारिक पहल को जॉब हंट की कसरत भर समझा गया, लेकिन खुले बाजार में बिकने वाली भला कौन सी चीज ऐसी है, जिसे अमेरिका से कहीं सस्ती दर पर भारत खुद नहीं बना सकता? अमेरिकी भारत को अपने ऑपरेटिंग सिस्टम और आईपैड जैसी कुछ छोटी-मोटी चीजें बेच सकते हैं। बैंकिंग, बीमा और म्यूचुअल फंड वे पहले से ही बेच रहे हैं। एक्सक्लूसिव मार्केट में वे हमें अपने यात्री विमानों और कुछ जंगी सामान बेच सकते हैं, लेकिन इसके लिए उन्हें अपने कानूनों में फेरबदल करनी होगी। दरअसल, उद्योग और व्यापार के कुछ और ही क्षेत्र हैं, जिनमें अमेरिकियों को भारत में अपना आगे का धंधा दिखाई पड़ रहा है। हम भूल गए हैं कि भारत में हरित क्रांति की नींव अमेरिकी साझेदारी में ही रखी गई थी। लालबहादुर शास्त्री की वह पहल इंदिरा गांधी के गरीबी हटाओ से मिलकर कुछ और ही शक्ल ले बैठी, लेकिन अब एवरग्रीन रिवोल्यूशन की सोच उसे नई जिंदगी दे सकती है। ओबामा का यह बयान स्वागतयोग्य है कि वे कुछ ऐसा करना चाहते हैं जो भारतीयों के लिए भारत में ही उच्च श्रेणी का रोजगार बढ़ाने में मददगार साबित हो। इसे आउटसोर्सिंग और अमेरिका में भारतीयों की नौकरी पर तलवार लटकाने की तरह लेना जरूरी नहीं है। अपने इंजीनियरिंग कॉलेजों में अमेरिका के लिए कमाऊ कारकुन तैयार करने का मोह छोड़कर अगर हम अपनी देसी जरूरतों पर ध्यान केंद्रित करें तो ऐसे हजारों क्षेत्र निकल आएंगे, जिनमें अमेरिकी पूंजी और टेक्नॉलजी भारत के लिए वरदान साबित हो सकती है। अमेरिकी समझ गए हैं कि भारत के साथ टेक्नीक का कारोबार उनकी कंपनियों के लिए फायदे का सौदा है और यह बेरोजगारी की मार झेल रहे हजारों अमेरिकी मध्यवगीर्य परिवारों में बरकत भी ला सकता है। भारत-अमेरिका संबंध में जिन लोगों की निगाहें तीर ताने अर्जुन की तरह सिर्फ चिडि़या की आंख पर गड़ी थीं, उन्हें भी ओबामा के संसदीय संबोधन में सिक्युरिटी काउंसिल की परमानेंट सीट को लेकर मीठे बोल सुनने को मिल गए। लेकिन जो लोग भारत को एक ताकतवर देश से ज्यादा एक खुशहाल देश की तरह देखना चाहते हैं, उन्हें ओबामा का यह दौरा छह साल पहले हुए बुश के दौरे से कई कदम आगे की चीज लगेगा।
</TEXT></DOC>