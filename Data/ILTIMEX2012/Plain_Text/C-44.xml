<?xml version="1.0" encoding="UTF-8" ?>
<DOC><TEXT>
प्रणव प्रियदर्शी सबसे पहले और सबसे ज्यादा याद आती है नानी के गांव में मनाई जाने वाली दीपावली । कंदील, दीये... सब कुछ होते थे, लेकिन सबसे ज्यादा महत्व होता था उक्का-पाती का। पटसन की सूखी डंठल (जिसे हम संठी कहा करते थे) और उसी की रस्सी से बनाया जाता था उक्का पाती। परिवार के हर पुरुष-सदस्य के लिए एक-एक उक्का पाती बनाई जाती थी। दिवाली की शाम हर घर से लोग पूजाघर के दीये से अपना उक्का जलाकर निकलते और गांव के बड़े से खाली मैदान में इकट्ठा होते। उन जलते उक्कों को हवा में घुमाते हुए कुछ बुदबुदाते भी जाते थे। हम बच्चे तो जो भी मन में आता कहते जैसे- उक्का-पाती खेलै छी मच्छर के झरकावै छी (उक्का-पाती खेलता हूं मच्छर को जलाता हूं)। पर बाद में पता चला कि उसका खास मंत्र होता था जो बड़े लोग पढ़ते थे। उस अंधेरी रात में उक्का-पाती के जरिए अकाल मौत का शिकार हुए पितरों को राह दिखाने की कोशिश की जाती थी। माना जाता था कि इस रोशनी में पितर उत्तम लोकों की ओर प्रस्थान कर सकेंगे। खैर, इस बहाने पूरा गांव एक साथ पूरे उत्साह से दीपावली की शुरुआत करता। इसके बाद सब मैदान से बस्ती की ओर लौटते तो अपने-अपने घरों को नहीं जाते। एक-दूसरे के घरों को जाते। बड़ों को प्रणाम करते, कुछ न कुछ खाकर उनका आशीर्वाद लेते और फिर दूसरे घर की ओर बढ़ते। एक वाक्य में कहा जाए तो दीपावली गांव के झगड़ों और वैर-भाव को कम करती और आपसी प्यार-भाईचारा बढ़ाती हुई गुजरती। जब आज की दीपावली देखता हूं तो बच्चों का उत्साह तो कम नहीं हुआ है, पटाखों की इतनी किस्में आ गई हैं कि कितना भी खरीदूं कम होता है, लाइट्स भी, सजावट के दूसरे सामान भी... पर सामूहिकता गायब है। कॉलोनी में बच्चे साथ मिलकर पटाखे जलाते तो हैं पर यह देखते हैं कि मेरे पास कौन से पटाखे हैं जो फलां के पास नहीं। उनके कुछ ऐसे पटाखे या रॉकेट दिख जाएं जो अपने पास नहीं तो शाम तक हुई सारी खरीदारी के उत्साह पर पानी फिर जाता है। जब मिठाई में मिलावट की खबरें सुनता हूं या इस मौके पर उपहारों की होड़ को देखता हूं तो मन में खिन्नता आती है। लेकिन फिर भी लगता है कि त्योहारों की मूल भावना का मिटना इतना आसान नहीं है, तभी तो सारे पर्व बचे हुए हैं। प्यार का सर्वथा अभाव आज भी नहीं है। पिछली ही दीपावली में मेरे सात साल के भांजे ने पड़ोस के एक दोस्त का अनार देखा तो उसे अपना पटाखों का भंडार सूना लगने लगा। वह उस दोस्त के पास पहुंच गया उसका अनार जलाने की ललक लिए। दोस्त ही नहीं, उसके पापा ने भी इसका स्वागत किया। भांजे ने अनार जलाया। उसके उत्साह का जैसे अंत नहीं था। फिर तो उसका सारा भंडार दोस्त का भी हो गया और दोनों ने मिलकर वो आतिशबाजी की कि पूछिए मत। शायद यह सामूहिकता का नया रूप है जिसमें पूरा गांव भले न हो, पर पड़ोस के लिए तो जगह है ही।
</TEXT></DOC>