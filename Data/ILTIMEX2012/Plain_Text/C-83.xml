<?xml version="1.0" encoding="UTF-8" ?>
<DOC><TEXT>
नगर संवाददाता ॥ नोएडा बाइक सवार बदमाशों का कहर लगातार जारी है। बदमाशों ने अलग-अलग इलाकों में 5 लोगों को शिकार बनाया। इनमें से चार घटनाएं सेक्टर-20 थाना क्षेत्र की हैं। पुलिस ने किसी भी मामले की रिपोर्ट दर्ज नहीं की। भीड़भाड़ वाले अट्टा चौराहे पर रविवार रात बाइक सवार बदमाशों ने एक युवती का मोबाइल फोन लूट लिया। वहीं 3 युवकों के साथ भी लूटपाट की। देर रात उन्होंने घटना की सूचना सेक्टर-20 थाने में दी, लेकिन पुलिस ने मामला दर्ज नहीं किया। पुलिस ने घटना की सूचना महज गुमशुदगी में लेकर पल्ला झाड़ लिया। सेक्टर-18 सेक्टर-17 कॉलोनी में रहने वाली रिचा गुप्ता रविवार शाम अपनी किसी दोस्त के साथ पैदल ही सेक्टर-18 मार्केट की तरफ जा रही थीं। जब वह अट्टा चौराहे के पास पहुंचीं, तभी उनके मोबाइल फोन पर किसी की कॉल आई। इसके बाद वह फोन पर बातचीत करने लगीं। इसी दौरान बाइक सवार दो बदमाश अचानक आ धमके। बदमाशों ने इन्हें दूसरी तरफ देखने का इशारा किया और फिर उनका मोबाइल फोन लूट लिया। इससे पहले वह कुछ समझ पातीं दोनों बदमाश फरार हो गए। रिचा ने शोर मचाया। उन्होंने पुलिस को भी सूचना दी। इसके बावजूद बदमाशों का सुराग नहीं मिला। सेक्टर-16ए फिल्म सिटी स्थित एक प्राइवेट कंपनी में जॉब करने वाले जुगनू रविवार रात करीब 11 बजे ऑफिस से निकल रहे थे। वह पैदल ही फिल्म सिटी फ्लाईओवर की तरफ जा रहे थे। उसी दौरान बाइक सवार 2 बदमाशों ने उन्हें रोक लिया। बदमाशों ने रास्ता पूछने के बहाने उनसे बातचीत शुरू की फिर हथियार दिखाकर जान से मारने की धमकी दे डाली। बदमाशों ने उनका पर्स, सोने की चेन और मोबाइल फोन लूट लिया। पर्स में कैश और एटीएम कार्ड थे। देर रात ही उन्होंने घटना की सूचना पुलिस को दी। लेकिन पुलिस ने मामले को रफा-दफा कर दिया। सेक्टर-25 यहां रहने वाले रोहन किसी काम से रविवार रात घर से बाहर निकले थे। कुछ दूर जाने पर ही बाइक सवार दो बदमाशों ने जान से मारने की धमकी देकर उनका पर्स लूट लिया। पर्स में 14 सौ रुपये, एटीएम व पैन कार्ड था। इनकी शिकायत पर भी पुलिस ने मामला दर्ज नहीं किया। सेक्टर -20 एक सॉफ्टवेयर कंपनी में जॉब करने वाले सोमेश रविवार रात फैमिली के साथ किसी काम से सेक्टर -20 मार्केट आए थे। मार्केट से वह बाहर निकल रहे थे तभी बाइक सवार दो बदमाशों ने घेर लिया। इन बदमाशों ने हथियार के बल पर इनका पर्स व मोबाइल फोन लूट लिया। पर्स में हजारों रुपये कैश , एटीएम व क्रेडिट कार्ड थे। अट्टा मार्केट यहां शॉपिंग करने आईं गजला पैदल ही मार्केट से निकल रही थीं। वह सेक्टर -22 जी - ब्लॉक की रहने वाली हैं। मार्केट से निकल वह रिक्शा लेने के लिए चौराहे की तरफ आ रही थीं , तभी बाइक सवार दो बदमाशों ने इनका पर्स लूट लिया। पर्स में कैश व अन्य जरूरी सामान थे। उन्होंने घटना की सूचना सेक्टर -20 थाने में दी है। इस घटना की रिपोर्ट भी पुलिस ने दर्ज नहीं की है।
</TEXT></DOC>