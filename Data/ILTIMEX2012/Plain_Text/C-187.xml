<?xml version="1.0" encoding="UTF-8" ?>
<DOC><TEXT>
रंजीत कुमार नई दिल्ली।। 16 नवंबर को पेइचिंग में होने वाली सामरिक वार्ता और इस महीने के अंत में होने वाली सीमा वार्ता भारत और चीन के रिश्तों की दिशा तय करेगी। इन्हीं वार्ताओं के जरिए 15- 16 दिसंबर को यहां चीनी प्रधानमंत्री के दौरे की जमीन तैयार की जाएगी। भारत-चीन रिश्तों के लिए अगला एक महीना भारतीय राजनयिक हलकों के लिए काफी अहम माना जा रहा है। भारत और चीन के रिश्तों को पटरी पर लौटाने के लिए चीन को भारत की कई चिंताओं को दूर करना होगा। इनमें सबसे प्रमुख है चीन द्वारा जम्मू-कश्मीर के वाशिंदों को स्टेपल वीजा जारी रखने की नीति पर अडिग रहना। दूसरा मसला है, चीन द्वारा भारतीय कश्मीर के इलाके को विवादास्पद बताना। सूत्रों के मुताबिक चीन यदि स्टेपल वीजा और जम्मू-कश्मीर पर तटस्थता की नीति पर वापस लौटता है तो दोनों देशों के रिश्ते पटरी पर लौट सकते हैं। भारत-चीन के बीच 4,000 किलोमीटर से अधिक वास्तविक नियंत्रण रेखा पर यथास्थिति बनाए रखने का भरोसा चीन ने दिया तो भी यह भारत के लिए संतोष की बात होगी। दोनों देशों के बीच चौथे दौर की सामरिक वार्ता के लिए विदेश सचिव निरुपमा राव पेइचिंग जाएंगी और 14वें दौर की सीमा वार्ता के लिए राष्ट्रीय सुरक्षा सलाहकार शिवशंकर मेनन इस महीने के अंत में पेइचिंग पहुंचेंगे। इन दोनों वार्ताओं के पहले चीन के वूहान शहर में विदेश मंत्री एस. एम. कृष्णा चीन के विदेश मंत्री यांग च्ये छी से आपसी मसलों पर गहन बातचीत करेंगे। कृष्णा वूहान में होने वाली भारत, रूस और चीन के विदेश मंत्रियों की त्रिपक्षीय वार्ता के लिए रविवार को रवाना होंगे, लेकिन उनकी चीन के विदेश मंत्री के साथ होने वाली द्विपक्षीय वार्ता काफी अहम होगी। इन वार्ताओं में दोनों देशों के आला अधिकारी जो सहमति बनाएंगे, उनके आधार पर ही चीन के प्रधानमंत्री वन च्या पाओ की भारत दौरे में वार्ता होगी। पिछले दो सालों से भारत और चीन के रिश्तों में जिन बातों ने कटुता पैदा की है, उन पर विदेश सचिव राव के दौरे में गहन बातचीत होगी। सीमा मसले पर जो विवाद चल रहा है उन पर सहमति का दायरा बढ़ाने के लिए भी शिवशंकर मेनन की उनके चीनी समकक्ष ताई पिंग क्वो के साथ 14वें दौर की बातचीत में मसलों को जल्द सुलझाने पर जोर दिया जाएगा। यहां राजनयिक सूत्रों के मुताबिक सामरिक वार्ता में पाकिस्तान, अफगानिस्तान के अलावा संयुक्त राष्ट्र सुरक्षा परिषद में सुधार के मसले पर भी बातचीत होगी। लेकिन इसके साथ ही दोनों देशों के विदेश मंत्रालय के आला अधिकारी अगले महीने प्रधानमंत्री वन के भारत दौरे के लिए भी बातचीत के मसलों पर चर्चा करेंगे। उल्लेखनीय है कि वियतनाम में पिछले महीने शिखर बैठक के दौरान प्रधानमंत्री सिंह के साथ बातचीत में प्रधानमंत्री वन को भारत दौरे का निमंत्रण दिया गया। चीनी प्रधानमंत्री ने ही सुझाया कि बातचीत की तैयारी के लिए भारत के आला अधिकारी पेइचिंग जाएं। साफ है कि यहां प्रधानमंत्रियों की बैठक के पहले दोनों देश विवाद के मसलों को दूर करने में गम्भीरता दिखा रहे हैं।
</TEXT></DOC>