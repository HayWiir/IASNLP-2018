<?xml version="1.0" encoding="UTF-8" ?>
<DOC><TEXT>
नई दिल्ली।। जामा मस्जिद में बम रखे होने की झूठी कॉल करके इलाके में दहशत और तनाव फैलाने वाले शख्स को सेंट्रल डिस्ट्रिक्ट के स्पेशल स्टाफ की टीम ने गिरफ्तार कर लिया है। उसकी पहचान इंद्रलोक की झुग्गी बस्ती में रहने वाले चतुर सिंह उर्फ लाली (25) के रूप में हुई। यह कॉल मंगलवार शाम को की गई थी। पुलिस ने उसके पास से चोरी का वह मोबाइल फोन भी जब्त किया है , जिससे उसने बम की झूठी कॉल की थी। पुलिस का कहना है कि आरोपी ने बम की अफवाह फैलाकर मजे लेने और पुलिस व पब्लिक को परेशान करने के लिए ही झूठी कॉल की थी। डीसीपी ( सेंट्रल डिस्ट्रिक्ट ) जसपाल सिंह के मुताबिक 8 जून की शाम 7:55 बजे किसी ने 100 नंबर पर कॉल करके पुलिस को सूचना दी थी कि जामा मस्जिद में बम रखा हुआ है , जो आधे घंटे में फट जाएगा। सूचना मिलते ही डॉग स्क्वॉड , बम डिटेक्शन टीम और बम निरोधक दस्ते के साथ पुलिस की टीमें जामा मस्जिद पहुंचीं और वहां मौजूद लोगों को सुरक्षित बाहर निकालने के बाद चप्पे चप्पे की सघन तलाशी ली। इस दौरान लोगों में काफी दहशत भी फैल गई और इलाके में तनाव का माहौल बन गया। पुलिस की टीमों ने मस्जिद के अंदर बाहर और आसपास के इलाके की सघन तलाशी ली , लेकिन कहीं से भी कोई संदिग्ध वस्तु बरामद नहीं हुई। काफी मशक्कत के बाद आखिरकार बम की कॉल अफवाह साबित हुई। पुलिस को शक था कि किसी ने शांति भंग करने के लिए ही बम की झूठी कॉल की है। इस बाबत जामा मस्जिद थाने में मामला दर्ज किया गया। मामले की संवेदनशीलता को देखते हुए कॉल करने वाले शख्स का पता लगाकर उसे गिरफ्तार करने का जिम्मा सेंट्रल डिस्ट्रिक्ट के स्पेशल स्टाफ को सौंपा गया। इंस्पेक्टर सतेंद्र मोहन की टीम ने पुलिस कंट्रोल रूम से वह मोबाइल नंबर हासिल किया , जिससे बम की कॉल आई थी। टेक्निकल सर्विलांस और ग्राउंड लेवल पर की गई छानबीन में पता चला कि कॉल करने के लिए चोरी के मोबाइल का इस्तेमाल किया गया था। वह फोन घेवरा गांव में रहने वाले राजेश का था। मोबाइल की लोकेशन ट्रेस करने पर पता चला कि इंद्रलोक की झुग्गी में रहने वाले किसी शख्स ने उस मोबाइल का इस्तेमाल किया था। पुलिस उस शख्स की तलाश में जुट गई। आखिरकार पुलिस को पता चला कि बम की कॉल चतुर सिंह ने की थी। पुलिस ने उसे गिरफ्तार करके उसके पास से राजेश वह मोबाइल बरामद कर लिया , जिसे चुराकर उसने बम की कॉल की थी। पूछताछ में चतुर सिंह ने बताया कि वह और उसके साथी राजधानी के अलग - अलग इलाकों में मोबाइल चोरी करते हैं और एक दो दिन पर्सनल यूज करने के बाद उन्हें बेच देते हैं। उसने बताया कि पुलिस को परेशान करने के मकसद से ही उसने जामा मस्जिद में बम रखे होने की झूठी कॉल की थी और गिरफ्तारी से बचने के लिए चोरी के मोबाइल का इस्तेमाल किया था।
</TEXT></DOC>