<?xml version="1.0" encoding="UTF-8" ?>
<DOC><TEXT>
नई दिल्ली।। बीते साल के घाव अब भी दिल्ली क्रिकेट के लिए नासूर बने हुए हैं। इसी कड़ी में अगस्त में वीरेंद्र सहवाग की बगावत के बाद अब 27 दिसंबर को 'कोटला कांड' से शुरू हुए पूर्व क्रिकेटरों के 'गेट वेल सून' अभियान का असर होता दिख रहा है। दिल्ली ऐंड डिस्ट्रिक्ट क्रिकेट असोसिएशन (डीडीसीए) के प्रेजिडेंट अरुण जेटली के घर हुई मीटिंग के बाद पूर्व क्रिकेटरों के 'पंचों' के चेहरों पर संतोष के भाव दिखे। लिहाजा अब डीडीसीए की पॉलिटिक्स में क्रिकेट इंप्रूवमेंट कमिटी (सीआईसी) का प्रवेश तय है। शनिवार को जेटली ने अपने घर पर डीडीसीए से 'नाराज' पूर्व खिलाड़ियों को बुलाया, जिनमें बिशन सिंह बेदी, कीर्ति आजाद, सुरेंद्र खन्ना, मदनलाल और वेंकट सुंदरम शामिल थे। डीडीसीए की तरफ से जेटली के अलावा वाइस प्रेजिडेंट सीके खन्ना, सुरेश चोपड़ा, जनरल सेक्रेटरी एस. पी. बंसल, ट्रेजरर एनके बत्रा बैठे। शहरी विकास मंत्रालय के नॉमिनी विभाकर शास्त्री भी मीटिंग में पहुंचे थे। सूत्रों ने बताया कि खिलाड़ियों ने अपनी तरफ से बनाए मेमोरंडम में सीआईसी के गठन की मांग को प्रमुखता दी। सूत्रों ने कहा, 'खिलाड़ियों ने बड़ौदा, मुंबई और कर्नाटक में सीआईसी को मिली पावर की कॉपी उसमें लगा रखी थी। इसमें सिलेक्शन कमिटियों और सपोर्ट स्टाफ के गठन की सिफारिश भी सीआईसी को देना शामिल है।' करीब तीन घंटे तक चली मीटिंग में खिलाड़ियों को जेटली ने ध्यानपूर्वक सुना और जल्द ही सीआईसी का गठन करने की बात कही। मीटिंग के बाद जेटली ने कहा, 'पूर्व क्रिकेटरों ने कई पॉजिटिव और अहम सुझाव दिए हैं। इसमें सीआईसी का सुझाव भी है, जिसका हम स्वागत करते हैं। इस दिशा में हम एग्जिक्यूटिव कमिटी की मंजूरी मिलने के बाद ही आगे बढ़ सकते हैं।' सीआईसी के लिए जिन मेंबरों के नाम पूर्व क्रिकेटरों की तरफ से आए हैं, उसमें बिशन सिंह बेदी, कीर्ति आजाद, सुरेंद खन्ना, मदनलाल और मनिंदर सिंह शामिल हैं। खिलाड़ियों ने इस कमिटी में डीडीसीए की तरफ से अरुण जेटली, वाइस प्रेजिडेंट सीके खन्ना, सुरेश चोपड़ा, जनरल सेक्रेटरी एस. पी. बंसल और ट्रेजरर एनके बत्रा को भी शामिल होने का अनुरोध किया है। पूर्व भारतीय कप्तान बिशन सिंह बेदी ने कहा, 'हम मीटिंग से संतुष्ट हैं और हमें आश्वासन मिला है कि सीआईसी का गठन जल्द करने के लिए सकारात्मक प्रयास किए जाएंगे।' हालांकि विरोध का झंडा बुलंद करने वाले पूर्व क्रिकेटर और जेटली की पाटीर् के सांसद कीर्ति आजाद अभी भी खम ठोके हुए हैं। उन्होंने कहा, 'मैं मीटिंग हुई चर्चा से संतुष्ट हूं और कुछ समय डीडीसीए को देना चाहिए। लेकिन यदि जल्द ही इस पर अमल नहीं किया गया, तो फिर से अपने अभियान शुरू करने में कोई कसर नहीं छोड़ूंगा।' पूर्व विकेटकीपर बैट्समैन सुरेंद्र खन्ना को पूरा भरोसा है कि डीडीसीए अपना वादा निभाएगी। उन्होंने कहा, 'सीआईसी का गठन तय है और हमने इसके लिए पांच नाम सुझाए हैं। क्रिकेट सुधार के लिए इस कमिटी को करीब 3 से 5 साल का समय देने की मांग हमने की है। आखिरकार स्पोर्ट्स कमिटी को 15 साल का लंबा समय दिया गया है।'
</TEXT></DOC>