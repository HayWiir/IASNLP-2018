<?xml version="1.0" encoding="UTF-8" ?>
<DOC><TEXT>
रंजीत कुमार पोर्ट ब्लेयर ।। यहां चल रहा नौसैनिक मेलजोल मिलन- 2010 भारतीय नौसेना के लिए भी कई सबक लेकर आया है। मिलन- 2010 में भाग ले रहे कई देशों के नौसैनिक युद्धपोतों पर महिला नौसैनिकों की मौजूदगी ने भारतीय नौसेना को बताया है कि किस तरह अभी तक वह महिला शक्ति का इस्तेमाल करने में काफी पीछे चल रही है। मिलन- 2010 में भाग ले रहे मुस्लिम बहुल मलयेशिया के अलावा रुढ़ीवादी बांग्लादेश के युद्धपोत से लेकर श्रीलंका के युद्धपोत पर महिला नौसैनिकों की तैनाती ने यह दिखाया कि भारतीय नौसेना से छोटी और काफी कम ताकतवर नौसैनिक मुल्कों ने महिलाओं के महत्व को स्वीकार किया है। मिलन- 2010 में भाग लेने आए मलयेशिया के युद्धपोत पर सवार एक युवा महिला नौसैनिक अधिकारी लेफ्टिनेंट फराह अल्ह अबसी ने बताया कि मलयेशिया की नौसेना में पिछले पांच सालों से महिलाओं की भर्ती शुरू हो चुकी है और उन्हें पुरुष नौसैनिकों के साथ काम करने में कोई दिक्कत नहीं आती है। यह पूछे जाने पर कि क्या उनके देश में कट्टरपंथी ताकतें महिलाओं को नौसेना में इस तरह युद्धपोतों पर तैनात करने का विरोध नहीं करती हैं, लेफ्टिनेंट फराह ने बताया कि इस बारे में हर तरह की सोच वाले लोग हैं। लेकिन, उनकी सरकार ने महिलाओं का इस्तेमाल करने का फैसला किया है। उनके मुताबिक, एक महिला पायलट का चयन नौसैनिक लड़ाकू विमान एफ-18 सुपर होरनेट को उड़ाने के लिए भी किया गया है। मलयेशिया के युद्धपोत के कमांडिंग अधिकारी कैप्टन इस्माइल ने कहा कि मलयेशिया की नौसेना में महिलाओं का प्रतिशत पांच से छह प्रतिशत हो सकता है। ऑस्ट्रेलिया के युद्धपोत के कमांडिंग अधिकारी शेन डुलिन ने बताया कि ऑस्ट्रेलिया में करीब 20 प्रतिशत महिला नौसैनिक हैं जो अब युद्धपोतों की कमान भी संभालने लगी हैं। लेकिन भारतीय नौसेना के युद्धपोतों पर महिला अधिकारियों की तैनाती क्यों नहीं होती है, इसकी रोचक वजह यहां के नौसैनिक अधिकारी बताते हैं। इनके मुताबिक युद्धपोतों में महिलाओं के लिए अलग से टॉयलेट नहीं होते और इनके लिए अलग से केबिन नहीं बने होते। इसलिए महिलाओं को तैनात करने से कई तरह की व्यावहारिक दिक्कतें आती हैं, लेकिन मलयेशिया की नौसेना ने इस समस्या का समाधान निकाल लिया है। मलयेशिया में नए बन रहे युद्धपोतों में महिला अधिकारियों के केबिन में बाथरूम साथ बना दिए गए हैं। ऑस्ट्रेलिया के युद्धपोतों में महिलाओं को चार के समूह में एक बड़े केबिन में रखा जाता है। मलयेशिया के युद्धपोतों में जिस कोने में महिलाओं के केबिन होते हैं वहां पुरुष नौसैनिकों के लिए नो इंट्री की तख्ती लगी होती है। भारतीय नौसेना में महिलाओं की भर्ती तो शुरू हो चुकी है, लेकिन इन्हें अभी तक युद्धपोतों पर तैनात नहीं किया गया है। महिलाओं को लड़ाकू भूमिका में सेना में भर्ती करने के प्रस्ताव को तीनों सेना प्रमुखों की समिति ने नामंजूर कर दिया है और सुरक्षा मामलों की कैबिनेट समिति की बैठकों में भी इस पर चर्चा हो चुकी है, लेकिन भारत अभी तक महिलाओं को सेनाओं में भर्ती करने की हिम्मत नहीं कर सका है।
</TEXT></DOC>