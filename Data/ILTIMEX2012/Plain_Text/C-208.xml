<?xml version="1.0" encoding="UTF-8" ?>
<DOC><TEXT>
भावना सिंह ॥ फरीदाबाद गवर्नमेंट गर्ल्ज कॉलेज का जिम आजकल गुलजार है। लेक्चर न हो तो स्टूडेंट्स खाली नहीं घूमतीं , बल्कि जिम जाकर पसीना बहाती हैं। ऐसा नहीं कि जिम का यह क्रेज लड़कियों में एकाएक जागा है। बदलाव की इस बयार के पीछे आरती नाम की उस स्टूडेंट की प्रेरणा है , जिसने ओवरवेट से घटाकर खुद को परफेक्ट फिगर की मालकिन बना लिया है। बाकी स्टूडेंट्स अब उसे रोल मॉडल मानकर उसकी राह पर चल रही हैं। एक समय था जब आरती ओवरवेट थीं। वेट कम करने के लिए उसने तमाम नुस्खे आजमाए लेकिन लाख कोशिश के बाद भी उसे कामयाबी नहीं मिली। आखिरकार आरती ने कॉलेज में बने जिम का सहारा लिया। खाली वक्त में एक्सरसाइज शुरू कर आरती ने धीरे धीरे इसे रेग्युलर एक्टिविटी बना लिया। पूरी लगन और कॉन्फिडेंस का नतीजा जब सामने आने लगा तो आरती की खुशी का ठिकाना नहीं था। दो महीने में उसने 75 किलोग्राम से घटाकर अपना वेट 60 किलोग्राम कर लिया था। आरती में आए इस बदलाव ने उन लड़कियों का ध्यान अपनी तरफ खींचा जो मोटापे से परेशान थीं। आरती ने इनमें उम्मीद की नई किरण जगा दी थी। इसका नतीजा यह हुआ कि जिस जिम में पहले सन्नाटा रहता था अब उसमें पांव रखने की जगह नहीं होती। कभी कभी तो जगह न होने के कारण लड़कियों को अपना शैड्यूल ड्रॉप करना पड़ जाता है। आरती बताती हैं , जब कभी मैं किसी परफेक्ट फिगर की लड़की को देखती थी , तो सोचती थी कि क्या मैं भी ऐसी हो सकती हूं। कॉलेज में जिम होना कितना फायदेमंद हो सकता है , इसका अहसास मुझे अब हो रहा है। जिम में सभी आधुनिक मशीनें हैं। सबसे बड़ी बात यह कि लड़कियों को जिम के लिए अलग से क्लास जॉइन नहीं करनी पड़ती। जब भी फ्री लेक्चर होता है , वे जिम आ सकती हैं। जिम के टे्रनर जे . पी . तंवर स्टूडेंट्स को जरूरी सलाह देते हैं। तंवर का कहना है कि इस कॉलेज में ज्यादातर रूरल एरिया से स्टूडेंट्स आती हैं। उनके पास इतना समय और पैसा नहीं होता कि वे अलग से जिम कर सकंे। इसी के मद्देजनर जिम को गर्ल्स कॉलेज में शामिल किया गया। आरती को जैसे शेडयूल और डाइट चार्ट प्लान बताए गए , उसे फॉलो कर उसने वेट कम कर दिखाया। जिम में आईं एक स्टूडेंट रीना ने बताया कि इस जिम के जरिए मैंने अपना फिगर काफी हद तक मेंटेन किया है। कंचन चंदेला ( योगा स्टूडेंट ) ने बताया , कुछ टाइम पहले मेरा एक्सिडेंट हो गया था। पैर में चोट आ गई थी। डॉक्टर और ट्रेनर की बताई एक्सरसाइज से पैर पहले से बेहतर है। आज जिम के कारण मैं अच्छी तरह चल सकती हूं। डॉ . शोभा चूक ( प्रिंसिपल ) का कहना है कि स्टूडेंट्स का मेंटली और फिजिकली फिट होना जरूरी है। जिम गर्ल्स के लिए एक बेसिक रिक्वायरमेंट बन गया है। आरती के हमारे लिए रोल मॉडल बन गई है। दूसरी स्टूडेंट्स उससे प्रेरणा ले रही हैं।
</TEXT></DOC>