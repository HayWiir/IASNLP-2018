<?xml version="1.0" encoding="UTF-8" ?>
<DOC><TEXT>
साहिबाबाद।। हथियारबंद बदमाशों ने शुक्रवार देर रात पाइप मार्केट में एक व्यापारी के घर में घुसकर परिजनों को बंधक बनाकर करीब 15 लाख रुपये कैश, 30 तोला सोना और डायमंड जूलरी, रिवॉल्वर और पासपोर्ट लेकर फरार हो गए। बदमाश करीब 2 घंटे से ज्यादा देर तक घर में रुके और घर का कोना-कोना तक छान डाला। डकैती की घटना को बदमाशों ने पूरी तसल्ली से अंजाम दिया। बाकायदा पेस्ट्री खाई, पानी पिया और सामान लेकर चलते बने। घर में पड़ी डकैती से व्यापारी के परिजन दहशत में हैं। पुलिस ने घटना की रिपोर्ट दर्ज कर ली है और बदमाशों को पकड़ने के लिए एसएसपी ने 3 टीमें गठित की हैं। साहिबाबाद के पाइप मार्केट में शुक्रवार रात व्यापारी अरविंद के घर में बदमाश घुस आए। पीडि़त सीमा ने बताया कि शुक्रवार रात करीब 9 बजे वह अपने बच्चों को खाना खिला रही थीं। घर का मेन गेट अंदर से बंद नहीं था। एक व्यक्ति आंखों में चश्मा पहने अंदर आया और डोर बेल बजाकर उनके बड़े भाई अरविंद के बारे में पूछा। बदमाश के पूछने का अंदाज ऐसा था कि जैसे कोई परिचित जानकारी लेना चाह रहा हो। दरवाजा खुलते ही वह अंदर आ गया। इसके बाद धड़ाधड़ करीब एक दर्जन से ज्यादा बदमाश और लोग मुंह में नकाब पहने अंदर घुस आए और घर के सभी सदस्यों को गन पॉइंट पर ले लिया। उन्होंने बताया कि बदमाशों ने सभी सदस्यों को एक कमरे में कैद कर लिया और धमकाते हुए नजरें नीचे रखने के लिए कहा। यही नहीं दोनों बच्चों तनिष्क और अंशुली को भी गन पॉइंट में रखते हुए उनसे जूलरी देने के लिए कहने लगे। पहले से ही सब जानते थे बदमाश उन्हें इस बात की भी जानकारी थी कि बड़े भाई अरविंद को कुछ दिन पहले प्रॉपर्टी के सेल परचेज में करीब 12 लाख रुपये टोकन मनी मिली है। वे उसके बारे में जोर देकर पूछने लगे कि वह पैसा कहां रखा है। बदमाश बच्चों को कोई नुकसान न पहुंचा दें इसलिए वे जो कहते गए , घरवाले वैसा ही करते गए। यहां तक की उन्हें यह भी मालूम था कि भाई के घर के आने - जाने का टाइम क्या है। लाइट जाने पर मोमबत्ती से ली अलमारियों की तलाशी उन्होंने बताया कि बदमाशों ने तसल्ली से घर की पूरी छानबीन की। अलमारी और बेड को खंगाला। इस दौरान लाइट भी चली गई तो मोमबत्ती से अलमारी में रखी जूलरी और अन्य सामान को 2 बैग जो उन्होंने घर से ही लिया में भरकर निकल गए। जाते - जाते वे घर के सभी सदस्य मां कुसुम कुमारी , भाई अरविंद , मनोज , जितेंद्र और सौरभ व नौकरानी माया को एक कमरे में बंद कर दिया और धमकी दी की पुलिस में रिपोर्ट लिखाई , तो बच्चों को जान से मार डालेंगे। घरवाले करीब 15 मिनट बाद जैसे - तैसे कमरे में लगे कूलर के ऊपर लगी प्लाई को तोड़कर बाहर निकले। इसके बाद घर के बाहर जाते एक व्यक्ति से मोबाइल लेकर पुलिस को इसकी सूचना दी।
</TEXT></DOC>