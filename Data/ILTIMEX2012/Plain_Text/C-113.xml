<?xml version="1.0" encoding="UTF-8" ?>
<DOC><TEXT>
एनबीटी न्यूज ॥ फरीदाबाद एक तरफ हूडा के अधिकारी नहर पार डिवेलपमेंट न होने से परेशान हैं, वहीं हूडा के अधिकारियों व कर्मचारियों की बेरुखी व लापरवाह रवैये से किसानों को भी काफी परेशानियों का सामना करना पड़ रहा है। शुक्रवार को कई किसान हूडा प्रशासक डी. सुरेश से अपनी समस्याओं को लेकर मिले। इन किसानों में कुछ किसान ऐसे भी थे, जिन्होंने मुआवजे की रकम के लिए आवेदन किया हुआ था। लेकिन हूडा अधिकारियों की लापरवाही के चलते उनकी फाइल ही हूडा दफ्तर से गायब हो गई। अब उन्हें दोबारा से दूसरी फाइल बनाने के लिए कहा जा रहा है। किसानों की इन समस्याओं को सुनने के बाद हूडा प्रशासक डी. सुरेश ने किसानों से वादा किया की उनके साथ कोई ज्यादती नहीं होने दी जाएगी और एक दिन के अंदर ही किसानों को चेक दे दिए जाएंगे। नहर पार मास्टर रोड के मुआवजे के लिए किसानों और हूडा अधिकारियों का आंख-मिचौनी का खेल काफी लंबे समय से चलता आ रहा है। जहां एक समय किसान मुआवजे की रकम कम होने के कारण मुआवजा न लेने की जिद पर अड़े हुए थे। वहीं अब किसान चेक लेने को तैयार हैं, लेकिन हूडा अधिकारियों की लापरवाही की वजह से उन्हें काफी परेशानी हो रही है और किसानों को चेक नहीं दिए जा रहे। कभी अधिकारियों के कार्यालय में नहीं मिलने के कारण किसानों का लौटना पड़ रहा है तो कभी चेक न मिलने के कारण घंटों हूडा दफ्तर में इंतजार करना पड़ रहा है। शुक्रवार को एक नया मामला सामने आया, जिसमें किसानों के द्वारा मुआवजे के लिए जमा की गई फाइल ही गायब होने की बात सामने आई है। शुक्रवार को नहर पार के कुछ किसान हूडा प्रशासक डी. सुरेश से मिले और उन्हें अपनी समस्याएं बताईं। गांव भतौला से आए किसान करण सिंह ने बताया कि उन्होंने पिछले सप्ताह ही मुआवजे के लिए फाइल जमा कराई थी, जिसके लिए उन्हें बहुत सी औपचारिकताओं को पूरा करना पड़ा था। लेकिन जब वह चेक लेने हूडा दफ्तर पहुंचे तो वहां पता चला कि फाइल ही गायब हो चुकी है। अधिकारियों ने यह कहकर अपना पल्ला झाड़ लिया कि हमसे गलती से फाइल खो गई है अब आपको दोबारा से फाइल बनवानी पड़ेगी। वहीं गांव बड़ौली के चंद्रसेन का कहना है कि उन्हें मुआवजा दिए जाने के लिए 30 नवंबर का दिन निश्चित किया गया था, लेकिन आज तक उन्हें कोई चेक नहीं दिया गया है। अधिकारी दफ्तर में नहीं मिल रहे हैं, जिसके कारण बार- बार हूडा दफ्तर के चक्कर काटने पड़ रहे हैं। वहीं पलवली से आए किसान राजपाल, टीकवाली के जयभगवान और पलवली गांव के नंबरदार वेद राम ने भी अपनी समस्याओं को हूडा प्रशासक के सामने रखा। इस पर हूडा प्रशासक ने किसानों को आश्वासन दिया कि उनके साथ कोई ज्यादती नहीं होने दी जाएगी और एक दिन के अंदर ही उन्हें चेक दे दिया जाएगा। उन्होंने कहा कि खोई हुई फाइलों को किसी भी कीमत पर खोजा जाएगा और एक दो दिन के अंदर ही चेक दे दिए जाएंगे। सचिन हु ड्डा
</TEXT></DOC>