<?xml version="1.0" encoding="UTF-8" ?>
<DOC><TEXT>
विनोद शर्मा ॥ नोएडा भारत में क्रिकेट के धुरंधर वीरेंद्र सहवाग को क्रिकेट की एबीसी सिखाने वाले कोच एन. के. शर्मा ने अपने शिष्य से वन डे में डबल सेंचुरी गुरु दक्षिणा में मांगी है। उनका कहना है कि सहवाग ने कभी भी अपनी आक्रामक शैली से समझौता नहीं किया, यही सहवाग की ताकत है। बस अब यही कामना है कि वह वन डे में डबल सेंचुरी पूरी करे। इसके लिए उसे सिर्फ 50 ओवरों तक टिकने का धैर्य रखना होगा। उन्होंने कहा है कि भारत को वर्ल्ड कप जीतना है तो टीम प्लेयर को रेस्ट देना जरूरी है वरना फिजिकल फिटनेस में दिक्कत हो सकती है। नोएडा स्टेडियम में चल रहे ऑल इंडिया गौतम बुद्ध नगर क्रिकेट टूर्नामेंट में ओएनजीसी कोच के रूप में आए एन. के. शर्मा ने एनबीटी से क्रिकेट की बारीकियां बताते हुए भारतीय क्रिकेट के बारे में विस्तार से बातचीत की। उन्होंने कहा कि वर्ल्ड क्रिकेट कप के आयोजन में 3 महीने भी नहीं बचे हैं। इसके बावजूद वर्ल्ड कप क्रिकेट की टीम के मेंबरों को मैच के शेड्यूल में बिजी रखना प्लेयर के साथ ज्यादती है। इस समय टीम मेंबर को रेस्ट की जरूरत है। साथ ही उनके लिए कैंप आयोजित हों। जो आगे की सीरीज खेली जा रही हैं, उनमें ज्यादा से ज्यादा नए प्लेयर को मौका दिया जाए। वे कहते हैं कि अब वन डे और टेस्ट टीम अलग- अलग होनी चाहिए। अपने शिष्य वीरेंद्र सहवाग की चर्चा करते हुए वे कहते हैं कि भारतीय क्रिकेट में अभी ऐसा कोई प्लेयर नहीं दिख रहा है जिसे सहवाग की छाया कह सकें। एन. के. शर्मा का कहना है कि वीरेंद्र अब इतना मेच्योर है, कि वह विपक्षी की रणनीति पहले ही भांप लेता है। इसका उल्लेख दक्षिण अफ्रीका से प्रकाशित एक बुक में वहां के क्रिकेटरों ने भी किया है। यहीं नहीं सहवाग ने अपनी शैली में कोई बदलाव नहीं किया है। वह शुरू से ही आक्रामक शैली का प्लेयर रहा है। टेस्ट टीम हो या वनडे सभी में दर्शक शॉट देखने ही आते हैं। एन. के. शर्मा ने कहा कि उनकी इच्छा यह है कि वीरेंद्र सहवाग न केवल वन डे में पचास ओवर धैर्यपूर्वक खेलकर डबल सेंचुरी पूरी करे बल्कि वह टेस्ट मैच में लारा के 400 रन के रेकॉर्ड की बराबरी करे। मॉडर्न तकनीक से क्रिकेट में आए बदलाव के बावजूद कुछ अन्य बातों के बारे में एन. के. शर्मा कहते हैं कि जब प्लेयर की गलती पर पेनल्टी लगाने का प्रावधान बीसीसीआई या आईसीसी ने किया है तब अंपायर की 3 गलतियों पर उनकी फीस में भी कटौती होनी चाहिए। गलतियां रोकने के लिए रेफरेंस सिस्टम लागू होना चाहिए। क्रिकेट के लिए बेस्ट है नोएडा स्टेडियम क्रिकेट के अनुभवी कोच एन . के . शर्मा ने नोएडा स्टेडियम की तारीफ करते हुए कहा कि यहां क्रिकेट के अनुकूल वातावरण है। लोकेशन और हरियाली के हिसाब से यह बेस्ट स्टेडियम है। बस इसमें आउट फील्ड को सुधारने की जरूरत है। इसकी पिच इंटरनैशनल क्रिकेट के लिहाज से बेहत र है।
</TEXT></DOC>