<?xml version="1.0" encoding="UTF-8" ?>
<DOC><TEXT>
एजेंसियां ॥ क्वांगचओ भारत के नौजवान मुक्केबाज विकास कृष्ण ने गुरुवार को यहां एशियन गेम्स में मुक्केबाजी में 60 कि. ग्रा. (लाइटवेट) वजन वर्ग में गोल्ड मेडल जीता। अनुभवी मुक्केबाज दिनेश कुमार 81 कि. ग्रा. वजन वर्ग के फाइनल में हार गए और उन्हें सिल्वर मेडल से ही संतोष करना पड़ा। दिनेश की हार से भारत की गुरुवार को मुक्केबाजी में दूसरी सुनहरी कामयाबी पाने की हसरत पूरी नहीं हो सकी। भारत को मुक्केबाजी में अभी तीन और गोल्ड मेडल की आस है। ओलिंपिक और वर्ल्ड चैंपियनशिप के ब्रॉन्ज मेडल विजेता विजेंद्र सिंह (75 कि. ग्रा.) , वी संतोष कुमार ( 64 कि. ग्रा.) और मनप्रीत सिंह ( 91 कि. ग्रा.) शुक्रवार को अपने -अपने वर्ग के फाइनल में गोल्ड के लिए रिंग में उतरेंगे। भारत ने 2006 में दोहा एशियन गेम्स में मुक्केबाजी केवल दो ब्रॉन्ज मेडल जीते थे और इस लिहाज से इस बार का प्रदर्शन काफी अच्छा माना जाएगा। पहली बार एशियन गेम्स में शिरकत करने वाले भारत के 18 वर्षीय मुक्केबाज विकास ने उम्मीदों से बेहतर प्रदर्शन किया और 60 कि.ग्रा. (लाइटवेट) वजन वर्ग के फाइनल में क्विंग हू को फाइनल में 5-4 से हरा कर सुनहरा तमगा अपने नाम किया। दिनेश कुमार 81 कि. ग्रा. वजन वर्ग के गुरुवार को खेले गए फाइनल में उज्बेकिस्तान के एल्सोद रासुलोव से 4-10 से हार गए और उन्हें सिल्वर मेडल पर ही संतोष करना पड़ा। किशोर मुक्केबाज विकास कृष्ण ने एशियन गेम्स में भारत को 12 बरस बाद मुक्केबाजी में गोल्ड मेडल दिलाया। । 1998 में डिंको सिंह के गोल्ड मेडल जीतने के बाद से भारत ने एशियन गेम्स में सोने का तमगा नहीं जीत पाया था। हरियाणा के जीवट के लिए ख्यात नौजवान बॉक्सर मुक्केबाज विकास ने यहां गुरुवार को गोल्ड मेडल जीत कर इस इंतजार को खत्म कराया। विकास ने 60 किग्रा (लाइटवेट) वर्ग में पिछले चैंपियन चीनी मुक्केबाजी क्विंग को रोमांचक मुकाबले में शिकस्त देकर सोने का तमगा जीता। वर्ल्ड यूथ चैंपियन और यूथ ओलिंपिक के कांस्य पदक विजेता मुक्केबाज विकास ने रक्षात्मक रवैया अपनाया। तीन मिनट के पहले राउंड के बाद स्कोर 1-1 से बराबर रहा। दूसरे राउंड में चीनी मुक्केबाज क्विंग कुछ तनाव में दिखे और उन्होंने विकास को धक्का दे दिया। इस कारण क्विंग को चेतावनी दी गई और उन्हें दो महत्वपूर्ण अंक गंवाने पड़े। आखिर में यही चेतावनी निर्णायक साबित हुई क्योंकि दोनों मुक्केबाज तीसरे और अंतिम राउंड में केवल एक-एक अंक बना पाए, जो विकास के लिए सोने पर कब्जा जमाने के लिए काफी था। दिनेश (81 कि. ग्रा.) हालांकि उज्बेकिस्तान के पिछले चैंपियन एल्सोद रासुलोव के सामने नहीं टिक पाए। अर्जुन पुरस्कार विजेता मुक्केबाज दिनेश शुरू से ही बैकफुट पर आ गए क्योंकि रासुलोव ने रिंग में उतरते ही आक्रामक तेवर दिखाए। दिनेश ने अपर कट जमाने के प्रयास किए, लेकिन रासुलोव के मजबूत रक्षण के सामने उनके सारे प्रयास नाकाम रहे। उज्बेकिस्तान के रासुलोव पहले राउंड में1-0 से आगे चल रहा था लेकिन अगले दो राउंड में वह ज्यादा आक्रामक हो गए और दिनेश उनसे पार पाने के लिए जूझते दिखे।
</TEXT></DOC>