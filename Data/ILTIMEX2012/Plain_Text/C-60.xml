<?xml version="1.0" encoding="UTF-8" ?>
<DOC><TEXT>
सुनील मौर्य/राहुल यादव ॥ नोएडा शहर में सक्रिय जहरखुरानी गैंग के बदमाशों ने लूटपाट करने के लिए दो युवकों का किडनैप कर लिया। दोनों युवक नई दिल्ली रेलवे स्टेशन जाने के लिए सेक्टर-37 से ऑटो में सवार हुए थे। ऑटो में ड्राइवर समेत 2 बदमाश पहले से सवार थे। घटना को अंजाम देने के लिए दोनों युवकों को कोल्ड ड्रिंक में नशीला पदार्थ मिलाकर पिला दिया था। दोनों के बेहोश होने पर उन्हें दिल्ली इलाके में ले जाया गया। इसके बाद दोनों के पास रखा कंप्यूटर, हजारों रुपये कैश व अन्य सामान लूट लिया गया। लूटने के बाद बदमाशों ने एक युवक के मोबाइल फोन से उसके परिजनों को फोन कर दिल्ली के लक्ष्मीनगर में बंधक बनाए जाने की सूचना दे दी। इससे परिजनों में हड़कंप मच गया। मामला सीनियर पुलिस अधिकारियों तक पहुंचा तब गंभीरता से जांच हुई। इस दौरान बदमाशों के शिकंजे में फंसा एक युवक दिल्ली के शाहदरा स्थित अस्पताल में मिला जबकि दूसरे का 24 घंटे बाद भी नहीं पता चल पाया है। पुलिस उसकी तलाश कर रही है। मामला नोएडा के सेक्टर-39 थाना एरिया का है। घटना का शिकार हुए दोनों युवक अजीत और ब्रिजेश हैं। अजीत एमएससी स्टूडेंट हैं जबकि उसका साथी एक कंपनी में ऑपरेटर पद पर कार्यरत है। दोनों सलारपुर में किराए पर रहते हैं और मूलरूप से यूपी के जौनपुर के रहने वाले हैं। अजीत के पिता समर बहादुर ने घटना की शिकायत रविवार देर रात करीब ढाई बजे सेक्टर-39 थाने में की थी। इनके मुताबिक, जौनपुर में पड़ोस में रहने वाले विनोद रविवार रात नई दिल्ली स्टेशन से ट्रेन पकड़कर घर जा रहे थे। उनके जरिए समर बहादुर को अपने घर एक कंप्यूटर और अन्य कुछ इलेक्ट्रॉनिक सामान भिजवाना था। इसलिए अजीत व ब्रिजेश सामान लेकर रविवार रात करीब 8 बजे नई दिल्ली स्टेशन जाने के लिए सेक्टर-37 चौराहा पहुंचे। यहां इन्हें कोई बस नहीं मिली। इसी दौरान एक ऑटो वाला इनके पास आकर रुका। अजीत ने जब नई दिल्ली स्टेशन जाने के लिए कहा तब ऑटो ड्राइवर तैयार हो गया। लेकिन दो घंटे बाद भी दोनों स्टेशन नहीं पहुंचे। इस बारे में जौनपुर जा रहे विनोद ने फोन कर समर बहादुर को सूचना दी। पहले दोस्ती की फिर बना दिया शिकार घटना का शिकार हुए शख्स ब्रिजेश सोमवार शाम अस्पताल से छुट्टी मिलने के बाद नोएडा पहुंचे। इन्होंने पुलिस को जानकारी दी कि ऑटो में ड्राइवर के अलावा एक अन्य युवक भी मौजूद था। उसने बातों - बातों में हमसे दोस्ती कर ली। सेक्टर -37 चौराहे से कुछ दूर जाने के बाद उसने कोल्ड ड्रिंक पीने की इच्छा जताई। मना करने के बावजूद वह कोल्ड ड्रिंक की दो बोतल ले आया। एक बोतल हम दोनों को दे दी जबकि एक ड्राइवर के साथ मिलकर पीने लगा। कोल्ड ड्रिंक पीने के कुछ देर बाद ही सिर भारी होने लगा फिर क्या हुआ कुछ याद नहीं। जब होश आया तो दिल्ली के शाहदरा के एक अस्पताल में भर्ती मिला। अजीत कहां हैं , उसके बारे में कोई जानकारी नहीं है।
</TEXT></DOC>