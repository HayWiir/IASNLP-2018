<?xml version="1.0" encoding="UTF-8" ?>
<DOC><TEXT>
फरीदाबाद ।। लंबे इंतजार के बाद बाईपास रोड बनने की राह आसान होती नजर आ रही है। बाईपास रोड में सबसे बड़ी बाधा इस पर बनी लगभग 1200 झुग्गियां हैं, जिनमें से 690 को आशियाना मिलने की प्रक्रिया शुरू हो गई है। हूडा प्रशासन द्वारा मंगलवार को झुग्गिवासियों को फ्लैट अलॉट करने की प्रक्रिया शुरू कर दी गई है। अगले एक सप्ताह में 120 झुग्गीवासियों को आशियाना फ्लैट्स में शिफ्ट कर दिया जाएगा। क्या है आशियाना योजना शहर में झुग्गीवासियों को हटाने और बाईपास रोड की राह को आसान करने के लिए सरकार द्वारा झुग्गीवासियों के लिए आशियाना फ्लैट देने की योजना बनाई गई है। इसके तहत फरीदाबाद में सेक्टर 56ए और 62 में हूडा द्वारा 3080 आशियाना फ्लैट्स बनाए गए हैं। झुग्गिवासियों को ये फ्लैट काफी कम दरों पर दिए जाने हैं। अधिकारियों के अनुसार आशियाना पाने वाले लोगों से आवेदन करते समय 8000 रुपये एससी कैटिगरी और 9000 जनरल कैटिगरी से लिए गए हैं। बाद में लोगों को 2600 रुपये प्रतिमाह के हिसाब से 20 साल तक किस्त देनी होगी, जिस पर 7 प्रतिशत ब्याज की दर लगाई जाएगी। आशियाना के एक फ्लैट की कीमत 3 लाख 50 हजार रुपये रखी गई है। केवल 875 हुए आवेदन हूडा द्वारा झुग्गीवासियों को काफी जागरुक कराया गया। डोर-टू-डोर जाकर लोगों को इस योजना की जानकारी भी दी गई, लेकिन लोगों ने इसमें खास रुचि नहीं दिखाई और लगभग 4 बार आवेदन करने की लास्ट डेट बढ़ाने के बाद भी केवल 875 लोगों ने ही आशियाना के लिए आवेदन किया। बाईपास पर अभी भी लगभग 600 झुग्गियां ऐसी हैं जो रोड के निर्माण में बाधा बनी हुई हैं। झुग्गीवासियों का कहना है कि मासिक किस्त काफी अधिक है, इसलिए वे इन फ्लैटों में नहीं जाना चाहते। 670 लोगों को अलॉटमेंट देने की प्रक्रिया शुरू आवेदन करने वाले 875 झुग्गीवासियों का हूडा सर्वे विभाग द्वारा वेरिफिकेशन कराया गया, जिसमें पहले चरण में 690 लोगों को रखा गया और सितंबर में ड्रॉ कराकर इन लोगों को फ्लैट संख्या भी बता दी गई थी। मंगलवार से इन्हें अलॉटमेंट देने की प्रकिया भी हूडा प्रशासन ने शुरू कर दी है। इसमें पहले चरण में 670 झुग्गीवासियों को अलॉटमेंट दिया जाएगा। 875 में से 690 लोगों के लिए ड्रॉ निकालने के बाद बाकी लोगों के लिए दोबारा सर्वे शुरू कराया गया। इसमें से मंगलवार तक 185 लोगों का सर्वे पूरा कर लिया गया है। जल्द ही इनके लिए भी हूडा ड्रॉ कराएगा। हूडा अधिकारियों के अनुसार अगले सप्ताह तक 120 झुग्गीवासियों को आशियाना फ्लैट्स में शिफ्ट करा दिया जाएगा। जल्द की जाएगी तोड़फोड़ भी हूडा एसडीओ सर्वे अजित सिंह ने बताया कि अलॉट किए गए झुग्गीवासियों को जल्द से जल्द आशियाना फ्लैट्स में शिफ्ट कर तोड़फोड़ की प्रक्रिया शुरू कर दी जाएगी। जिन लोगों को आशियाना में शिफ्ट किया जा रहा है , उनके मकानों पर लाल रंग का निशान लगाया जाएगा , ताकि कोई दोबारा वहां जा कर न रह सके। लाल निशान लगे हुए इन मकानों को तोड़ने की प्रक्रिया जल्द शुरू कर दी ज ाएगी।
</TEXT></DOC>