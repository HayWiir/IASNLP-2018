<?xml version="1.0" encoding="UTF-8" ?>
<DOC><TEXT>
चंद्र मोहन शर्मा आज रिलीज हुई सीमित बजट में बनी 'स्ट्राइकर' और 'फांस -कहानी एक जासूस की' में नामी स्टार्स ना होने की वजह से इन फिल्मों को अपनी पसंद के सिनेमा नहीं मिल पाए। 'मैं माधुरी दीक्षित बनना चाहती हूं' के बाद 'मैं मेरी पत्नी और वो' बना चुके चंदन अरोड़ा ने इस बार कॉमेडी की बजाय बिकाऊ मसालों वाली ऐक्शन फिल्म बनाने का फैसला किया। करीब तीन साल पहले चंदन ने 'रंग दे बसंती' फेम सिद्घार्थ के साथ एक फिल्म शुरू की, लेकिन चंद दिनों की शूटिंग के बाद प्रॉजेक्ट ठंडे बस्ते में चला गया। इसके बाद उन्होंने 'स्ट्राइकर' पर काम शुरू किया। इस फिल्म की प्रॉडक्शन कंपनी 'स्टूडियो 18' से जुड़े प्रवीण त्रिखा के मुताबिक चंदन ने पहले से ही सोच रखा था कि इस बार अपनी फिल्म में कोई नया प्रयोग नहीं करेंगे। चूंकि चंदन सिद्घार्थ को पहले से साइन कर चुके थे, इसलिए सपोर्टिंग कास्ट में आदित्य पंचोली को साइन करने के बाद उन्होंने मुंबई की फिल्म सिटी में फिल्म की शूटिंग शुरू की। फिल्म का हीरो कैरम बोर्ड का मंझा हुआ खिलाड़ी है। अपने रोल को असरदार बनाने के लिए सिद्घार्थ ने ना सिर्फ अपने घर में बल्कि अपने दोस्तों के साथ भी कैरम खेलना शुरू किया। चंदन ने सिद्घार्थ के अपोजिट विद्या मालवदे को उनकी पिछली फिल्म 'किडनैप' देखने के बाद साइन किया। सिर्फ साढ़े चार करोड़ के बजट में बनी इस फिल्म की शूटिंग मुंबई, गोवा, पुणे की आउटडोर लोकेशन पर 90 दिनों में पूरी हुई। 'स्ट्राइकर' को दिल्ली यूपी में 'स्टूडियो 18' के ऑफिस से बीस से ज्यादा प्रिंटों के साथ रिलीज किया गया है। आज रिलीज हुई दूसरी फिल्म 'फांस - कहानी एक जासूस की' एक खास क्लास के दर्शकों के लिए बनी है। करीब दो साल पहले निर्माता जवाहर एल जयरथ ने इस प्रॉजेक्ट पर काम शुरू किया। दरअसल, पेशे से जर्नलिस्ट रहे जवाहर को ए. चित्रांश की लिखी स्क्रिप्ट ने इस कदर प्रभावित किया कि उन्होंने इस पर फिल्म बनाने का फैसला किया। सीमित बजट में बनी इस फिल्म में मोइन खान, रजा मुराद, रेशमा मोदी, अमिता नागिया, आदि राणा के अलावा निर्माता जवाहर ने भी एक अहम रोल निभाया। फिल्म की शूटिंग दिल्ली, राजस्थान, मुंबई के अलावा करीब दो साल पहले डी एन डी नोएडा फ्लाई ओवर के पास बनाए गए बाघा बॉर्डर के सेट पर की गई। मीडिया में इस फिल्म की चर्चा उसी वक्त हुई, जब निर्माता ने नोएडा में वाघा बॉर्डर का सेट लगाया। फिल्म के निर्माता जवाहर कहते हैं, 'हम फिल्म के क्लाईमेक्स को वाघा बॉर्डर पर शूट करना चाहते थे, क्योंकि इस सीन में पाकिस्तान का बॉर्डर भी दिखाई देता है। सीमा सुरक्षा बल और पाकिस्तान रेंजर ने सुरक्षा कारणों से हमें शूटिंग की इजाजत नहीं दी, तो हमने नोएडा में सेट लगाने का फैसला किया। इसमें हमारे सात लाख रुपये खर्च हुए और शूटिंग शेडयूल भी बीस दिन आगे खिसक गया।' दिल्ली यूपी में इस फिल्म को यूरेशिया फिल्म्स के बैनर तले करीब आधा दर्जन थिएटरों में रिलीज किया गया है।
</TEXT></DOC>