<?xml version="1.0" encoding="UTF-8" ?>
<DOC><TEXT>
राजेश चौधरी ॥ नई दिल्ली कोर्ट के दखल के बाद 70 साल के बुजुर्ग के मकान से उसके बेटे को निकाल दिया गया। बुजुर्ग ने हाई कोर्ट में अर्जी दाखिल कर कहा था कि बेटे और बहू उनके और उनकी पत्नी के साथ मारपीट करते हैं और परेशान करते हैं। बुजुर्ग ने कोर्ट से कहा कि मयूर विहार स्थित जिस घर में वह रह रहे हैं, वह उनकी खुद की बनाई हुई प्रॉपर्टी है और उनका बेटा जबरन उस घर में रह रहा है। इसलिए उसे घर से निकाला जाए। जस्टिस हीमा कोहली की अदालत के निर्देश पर पुलिस ने बुजुर्ग के बेटे को घर से निकाल दिया। मयूर विहार फेज-वन में रहने वाले 70 साल के बुजुर्ग ने हाई कोर्ट में रिट दाखिल कर अपनी लाइफ एंड लिबर्टी के लिए गुहार लगाई। बुजुर्ग ने कहा कि उनका बेटा घर के एक कमरे में जबरन रह रहा है जबकि उन्होंने पहले ही अपने बेटे को नोटिस देकर प्रॉपर्टी से बेदखल कर दिया है। बुजुर्ग ने यह भी कहा कि बेटा उनके साथ मारपीट भी करता है। याचिका में कहा गया कि 22 फरवरी 2002 को उनके बेटे की शादी हुई। शादी के बाद उनके बेटे और बहू ने उन्हें और उनकी पत्नी को परेशान करना शुरू किया। बेटे बहू से तंग आकर उन्होंने 23 मार्च 2004 को बेटे को बेदखल करने से जुड़ी कार्रवाई की। इस दौरान उन्होंने पुलिस से भी इसकी शिकायत की लेकिन कोई कार्रवाई नहीं हुई। उनके बेटे और बहू ने उनके साथ मारपीट की, अभद्र भाषा का प्रयोग किया और मारने की धमकी भी दी। इसके बाद याचिकाकर्ता ने हाई कोर्ट में रिट दाखिल कर प्रोटेक्शन की गुहार लगाई और कहा कि वह सीनियर सिटिजन हैं और उनका बेटा उन्हें लगातार परेशान कर रहा है। याचिकाकर्ता ने कहा कि एक पिता ही बता सकता है कि उसका बेटा कैसा है। याचिकाकर्ता ने आरोप लगाया कि उसके बेटे ने शादी के बाद अपनी जिम्मेदारी हम पर डाल दी और मारपीट भी की। कई बार शिकायत के बाद भी कोई कार्रवाई नहीं हुई, बल्कि उसकी बहू ने क्राइम अगेंस्ट वुमन के सामने उनके खिलाफ शिकायत कर दी। याचिका में गुहार लगाई गई कि उनके बेटे से उनका घर खाली कराया जाए और उसे उस घर में घुसने से रोका जाए। अर्जी पर सुनवाई के बाद हाई कोर्ट ने पिछले महीने उक्त बुजुर्ग के बेटे को निर्देश दिया था कि वह 4 हफ्ते में घर खाली कर दे। सोमवार को सुनवाई के दौरान बुजुर्ग, उनके बेटे और जांच अधिकारी कोर्ट में पेश हुए। पेशी के दौरान बेटे से हाई कोर्ट ने पूछा कि क्या उसने घर खाली कर दिया इस पर उसने कहा कि उसका सामान अभी वहीं है। इस पर जस्टिस हीमा कोहली ने जांच अधिकारी से कहा कि वह फौरन मयूर विहार स्थित उक्त घर पर जाएं और बेटे से घर खाली कराएं। इसके बाद जांच अधिकारी ने बुजुर्ग का घर खाली कराया और लंच के बाद हाई कोर्ट को सूचित किया कि बेटे का सामान घर से निकाल दिया गया है।
</TEXT></DOC>