<?xml version="1.0" encoding="UTF-8" ?>
<DOC><TEXT>
भूपेंद्र नई दिल्ली ।। डीयू के सबसे पुराने कोर्सेज में से एक बैचलर ऑफ एजुकेशन (बीएड) अगले साल से दो साल का हो सकता है। इस पॉपुलर कोर्स को नया रूप देने के लिए यूनिवर्सिटी ने ड्राफ्ट तैयार कर लिया है। अभी यह कोर्स एक साल का है। यूनिवर्सिटी के मुताबिक, नैशनल काउंसिल फॉर टीचर्स एजुकेशन की ओर से तैयार नैशनल करिकुलम फ्रेमवर्क के आधार पर यह ड्राफ्ट तैयार किया गया है। इसमें कोर्स की अवधि दो साल करने के साथ-साथ क्वॉलिटी एजुकेशन पर खास ध्यान दिया गया है। यूनिवसिर्टी के बीएड कोर्स में अप्लाई करने वालों की संख्या हर साल बढ़ रही है। इस बार भी बीएड की 316 सीटों के लिए करीब 10,000 कैंडिडेट ने अप्लाई किया है। डीयू के एजुकेशन डिपार्टमेंट की हेड प्रफेसर अनीता रामपाल ने बताया कि नैशनल करिकुलम फ्रेमवर्क के अनुसार अगले पांच साल में देशभर में बीएड प्रोग्राम को दो साल का किया जाना है। उन्होंने कहा कि बीएड प्रोग्राम को किस तरह से बेहतर से बेहतर बनाया जाए, इसी को ध्यान में रखकर यूनिवसिर्टी ने ड्राफ्ट तैयार किया है और उम्मीद है कि अगले साल से यह कोर्स दो साल का हो जाएगा। प्रो. रामपाल ने कहा कि डीयू का बीएड कोर्स काफी पॉपुलर है और प्लेसमेंट रेकॉर्ड भी अच्छा है। यही कारण है कि अप्लाई करने वाले स्टूडेंट्स की संख्या लगातार बढ़ रही है। इस बार भी यह तादाद पिछले साल के मुकाबले 1,000 ज्यादा है। बीएड के स्टूडेंट्स 35 से ज्यादा स्कूलों में ट्रेनिंग के लिए जाते हैं। तीन महीने की ट्रेनिंग होती है। बड़े स्कूलों में भी स्टूडेंट्स को ट्रेनिंग का मौका मिलता है। बीएड प्रोग्राम कई दशकों से एक साल का ही चल रहा है। एक्सर्पट्स का भी मानना है कि क्वॉलिटी एजुकेशन के लिए एक साल का समय काफी नहीं है। अभी एक साल का कोर्स है और मुश्किल से इस कोर्स को आठ महीने ही मिल पाते हैं। डीयू से बीएड करने वाले स्टूडेंट्स को दिल्ली सरकार के स्कूलों में भी ट्रेनिंग का मौका मिलता है। बैचलर ऑफ एलिमेंट्री एजुकेशन (बीएलएड) 12वीं करने के बाद जो स्टूडेंट्स टीचिंग लाइन में जाना चाहते हैं, उनके लिए डीयू का बीएलएड कोर्स बढि़या ऑप्शन है। इस कोर्स में स्टूडेंट्स 24 मई से 9 जून तक अप्लाई कर सकते हैं। एजुकेशन डिपार्टमेंट की हेड प्रो. अनीता रामपाल के मुताबिक इस बार स्टूडेंट्स की परेशानी को कम करने के लिए एसबीआई की 10 ब्रांचों से फॉर्म देने का फैसला लिया गया है। बीएड में भी यही प्रोसेस अपनाया गया और बीएलएड के लिए अप्लाई करने वाले स्टूडेंट्स को भी बैंक से ही फॉर्म मिलेंगे। स्टूडेंट्स कैश पेमेंट देकर फॉर्म ले सकते हैं, जबकि पिछले साल तक स्टूडेंट्स को ड्राफ्ट बनवाकर डिपार्टमंेट से फॉर्म लेना पड़ता था। बीएलएड में 375 सीटें हैं और चार साल का यह डिग्री कोर्स काफी महत्वपूर्ण है। डिपार्टमेंट के मुताबिक राइट टु एजुकेशन एक्ट लागू हो चुका है और एलीमेंट्री एजुकेशन पर खास ध्यान दिया जा रहा है। ऐसे में बीएलएड कोर्स का महत्व और ज्यादा बढ़ गया है।
</TEXT></DOC>