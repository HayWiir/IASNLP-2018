<?xml version="1.0" encoding="UTF-8" ?>
<DOC><TEXT>
एक ऐक्शन रिऐलिटी शो में अक्षय कुमार की जगह लेने वाली प्रियंका चोपड़ा स्टंट के मामले में उनसे पीछे नहीं रहना चाहतीं। ऐसे में कूर्ग के जंगलों में, जहां वह इन दिनों एक फिल्म की शूटिंग कर रही हैं, स्पेशल जिम बनाया गया है: प्रियंका चोपड़ा ने एक ऐक्शन रिऐलिटी शो से बतौर होस्ट अक्षय कुमार की छुट्टी कर दी है। जाहिर है, 'खिलाड़ी कुमार' की जगह लेने के लिए एक्स मिस वर्ल्ड को जबर्दस्त स्टंट करने होंगे। ऐसे में इन दिनों वह ऐसे ऐक्शन और स्टंट्स की जमकर तैयारी कर रही हैं, जो अब तक किसी वुमन सिलेब्रिटी ने नहीं किए होंगे। जाहिर है, वह अक्षय कुमार को जबर्दस्त टक्कर देना चाहती हैं और जताना चाहती हैं कि उन्हें अक्षय की तुलना में कमजोर होस्ट न समझा जाए। इसके लिए खुद को तैयार करने के लिए प्रियंका ने कूर्ग के जंगलों में एक स्पेशल जिम तैयार करवाया है, जहां वह इन दिनों विशाल भारद्वाज की फिल्म 'सात खून माफ' की शूटिंग कर रही हैं। प्रियंका को तैयारी की धुन ऐसी है कि जिम के लिए खास इक्विपमेंट्स को ट्रेन, प्लेन और गाड़ियों से कूर्ग के जंगलों में पहुंचाया गया है। प्रियंका ने बताया, 'यह सच है कि मेरे लिए कूर्ग में एक स्पेशल जिम तैयार किया गया है। दरअसल, मुझे 'खतरों के खिलाड़ी' जॉइन करने से पहले अपनी बॉडी को और बेहतर शेप देनी होगी। इस शो की शूटिंग के लिए मुझे अगस्त में ब्राजील जाना है और इससे पहले मुझे अपनी ट्रेनिंग पूरी करनी है। हालांकि मैं आपको अपने स्टंट्स के बारे में नहीं बता सकती, लेकिन इतना तय है कि इनसे मुझे डर लग रहा है।' जाहिर है कि अक्षय को रिप्लेस करने के बाद 'पिगी चॉप्स' पर खुद को साबित करने का काफी प्रेशर है। वह कहती हैं, 'मुझे एक ऐसे प्लैटफॉर्म पर खुद को साबित करना है, जो अभी तक पुरुषों के लिए ही रिजर्व माना जाता था। हालांकि मैं यह साबित करने की पूरी कोशिश करूंगी कि महिलाएं भी स्टंट कर सकती हैं। जाहिर है कि मेरे स्टंट्स की तुलना अक्की से की जाएगी और मैं खुद को उस लेवल के लिए तैयार कर रही हूं।' पहले कहा जा रहा था कि इस शो में तमाम क्रिकेटर्स भी नजर आएंगे, लेकिन अब खबर है कि आईपीएल विवाद के बाद चैनल क्रिकेटरों को साइन करने में कतरा रहा है। क्रिकेटर्स के बजाए और दूसरे सिलेब्रिटीज को साइन किया जा रहा है। हालांकि प्रियंका इस बात का सही नहीं बताती हैं। वह कहती हैं, 'मेरी जानकारी के मुताबिक हम लोग क्रिकेटरों के साथ अगस्त - सितंबर में शूटिंग के लिए ब्राजील जा रहे हैं और अभी तक प्रोग्राम में कोई चेंज नहीं हुआ है।' हालांकि इंडस्ट्री के सूत्रों की मानें, तो आईपीएल विवाद के बाद चैनल क्रिकेटरों के बजाय 13 मेल सिलेब्रिटीज को लेने की प्लानिंग कर रहा है। इस बारे में ऑफिशल्स का कहना है कि जब उनके पास होस्ट के रूप में प्रियंका जैसी हॉट बेब है, तो इससे फर्क नहीं पड़ता है कि कंटस्टेंट्स क्रिकेटर्स हैं या फिर मॉडल्स। सुभाष के. झा
</TEXT></DOC>