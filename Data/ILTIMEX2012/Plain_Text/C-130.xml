<?xml version="1.0" encoding="UTF-8" ?>
<DOC><TEXT>
पूनम पाण्डे ॥ नई दिल्ली ऑर्गेनाइजिंग कमिटी हेडक्वॉर्टर के बाहर सैकड़ों लोगों का तांता लग रहा है। ये खुद को कॉमनवेल्थ गेम्स के वॉलंटियर बता रहे हैं। इनका आरोप है कि उन्हें अभी तक कार्ड और किट नहीं मिली है। पहली नजर में यह मामला वाकई गंभीर लगता है। लेकिन इस भीड़ में कई ऐसे लोग भी हैं जो पहले राउंड में वॉलंटियर बनने से इनकार कर चुके थे लेकिन अब चाह रहे हैं कि वे भी गेम्स का हिस्सा बनें। कुछ वाकई परेशान हैं क्योंकि पुलिस वेरिफिकेशन न हो पाने की वजह से उन्हें एक्रिडिकेशन कार्ड नहीं मिल पाया है। ओसी का कहना है कि जो मामले वाकई सही हैं उन्हें लेकर हम गंभीर हैं और उनकी शिकायत जल्द ही दूर कर दी जाएगी। लापरवाही की शिकायत करते हुए स्वाति मिश्रा ने कहा कि मैंने वॉलंटियर बनने के लिए जनरल ट्रेनिंग की है लेकिन मुझे रोल स्पेसिफिक ट्रेंनिंग के लिए कॉल नहीं आई। अब न तो मुझे कार्ड मिला है और न किट। मैं सुबह से हेडक्वॉर्टर के पास खड़ी हूं पर हमारा नाम और डिटेल लेने के अलावा यहां कुछ नहीं किया गया है। ऐसी ही शिकायत बहुतों की हैं। कुछ ऐसे भी हैं जिन्होंने कहा कि हमने रोल स्पेसिफिक ट्रेनिंग भी कर ली है लेकिन कार्ड नहीं आया। अब हमें बताया गया है कि हमारा पुलिस वेरिफिकेशन न हो पाने की वजह से यह दिक्कत हैं। हमसे कहा गया है कि अपने नजदीकी थाने से एनओसी लेकर आएं और उसके बाद हमारा कार्ड बन जाएगा। ओसी के एक सीनियर ऑफिसर ने कहा कि जिनके पुलिस वेरिफिकेशन की डिटेल हमें नहीं मिली है उन्हें हम कार्ड इश्यू नहीं कर सकते। इसलिए डिटेल का इंतजार कर रहे हैं। डिटेल मिलते ही कार्ड इश्यू कर देंगे। कई ऐसे मामले हैं जिनमें लोग पहले वॉलंटियर बनने से मना कर चुके हैं लेकिन अब जब हमने दूसरे वॉलंटियर रख लिए हैं तो शिकायत कर रहे हैं। उन्होंने बताया कि ट्रेनिंग की जानकारी देने के लिए हम हर वॉलंटियर को एसएमएस , ईमेल और कॉल कर रहे थे। जनरल ट्रेनिंग होने के बाद रोल स्पेसिफिक ट्रेनिंग के लिए भी यही किया गया। हम कॉल सेंटर से की गई हर कॉल और उसका रेस्पॉन्स रेकॉर्ड करते हैं। अब शिकायत कर रहे लोगों में काफी ऐसे लोग हैं जिन्होंने रोल स्पेसिफिक ट्रेनिंग की जानकारी देने पर कहा था कि हमें वॉलंटियर बनने में इंटरेस्ट नहीं है। इसके बाद हमने दूसरे वॉलेंटियर को मौका दिया। अभी यही लोग आकर कह रहे हैं कि हमें जानकारी नहीं दी गई। जबकि हमारे पास पूरा रेकॉर्ड मौजूद है। पुलिस वेरिफिकेशन के बारे में दिल्ली पुलिस के प्रवक्ता राजन भगत से बात करने पर उन्होंने कहा कि हम सिर्फ दिल्ली के रहने वालों का पुलिस वेरिफिकेशन कर रहे हैं और जो दिल्ली से बाहर के रहने वाले हैं उनका वेरिफिकेशन वहीं से होगा। हमारे पास कोई भी मामला लंबे वक्त से पेंडिंंग नहीं है। जब हमारे पास वेरिफिकेशन की रिक्वेस्ट आई है उसके बाद हम उस पर काम कर रहे हैं।
</TEXT></DOC>