<?xml version="1.0" encoding="UTF-8" ?>
<DOC><TEXT>
सुभाष चन्द्र शर्मा उत्तर प्रदेश में आजकल पंचायत चुनाव की गहमागहमी है। इस चुनाव को लेकर एक प्रसंग अब भी याद आता है। करीब 27 साल पहले की बात है। पूर्व प्रधानमंत्री चौधरी चरण सिंह उस दिन दिल्ली से मेरठ जा रहे थे। उनके समर्थकों ने उन्हें मोदीनगर में बस स्टैंड के पास स्थित बाबा साहब आंबेडकर की प्रतिमा पर माल्यार्पण के लिए रोक लिया। उन दिनों राज्य में पंचायत चुनाव होने वाले थे। ग्राम सभों को सरकार की ओर से ब्लैक एंड व्हाइट टीवी दिए जा रहे थे। इस पर चौधरी साहब ने कहा था कि जिन गांवों के लोग अपना प्रधान सर्वसम्मति से चुनें उन गांवों को ब्लैक एंड व्हाइट टीवी ही नहीं और भी सुविधाएं दी जाएं। उन्होंने आगाह किया था कि उनकी बात पर गांवों के लोगों ने ध्यान नहीं दिया तो आने वाले समय में गांव प्रधान के चुनाव को लेकर गांव गुटों में बंट जाएंगे। खून खराबे होंगे। भाई, भाई का दुश्मन बन जाएगा। मेरे मन में यह जिज्ञासा उठी कि यह पता करूं कि आखिर चौधरी साहब ने ऐसा क्यों कहा था? वो मंच से उतर कर कार की ओर जा ही रहे थे कि मैं उनके पीछे हो लिया। वो कार में बैठने ही वाले थे कि मैंने अपने मन की बात उनसे कह डाली। उन्होंने मेरी तरफ गौर से देखा। तभी पास खड़े उनके एक ऐक्टिव वर्कर ने उनसे कहा- चौधरी साहब यह पत्रकार हैं। कार में बैठ खिड़की का शीशा उतारकर उन्होंने कहा- देखो, एक गांव की कितनी आबादी होती है। तीन हजार, चार हजार। बहुत बड़ा गांव हुआ तो दस हजार। एक गांव में विभिन्न बिरादरियों के कुल मिलाकर मुश्किल से सौ खानदान होंगे। वो सदियों से एक साथ रहते चले आ रहे हैं। उनके परिवार की संख्या बढ़ते- बढ़ते आज हजारों में हो गई है। हर सुख-दुख में साथ रहने वाले लोग क्या मिल-बैठकर अपना प्रधान तक नहीं चुन सकते? अगर वे ऐसा नहीं कर सकते तो उसका मतलब है कि वे गांव का सर्वांगीण विकास नहीं चाहते। चौ. साहब की तब की बात आज सही लगती है। कितने दूरदर्शी थे वह। उनकी आशंकाएं आज सही साबित हो रही हैं। गांव प्रधानी को लेकर गांव आज गुटों में बंट गए हैं। हर गांव में तनाव है। तरह-तरह के प्रलोभनों का बोलबाला है। उम्मीदवार चुनाव पर लाखों रुपये खर्च कर रहे हैं। गांवों में मैंने स्वयं देखा है कि प्रधानी का चुनाव विधानसभा की तर्ज पर लड़ा जा रहा है। गांवों के गलियारे पोस्टर- बैनर से पटे पड़े हैं। हाल ही में गाजियाबाद जिले के एक दर्जन से अधिक गांवों में देखने को मिला कि कैंडिडेट्स के चुनाव खर्च का अस्सी पर्सेंट पैसा शराब पर बर्बाद हो रहा है। यह पैसा विकास कार्य पर खर्च किया जा सकता था। आज प्रधानी के चुनाव ने आपसी रंजिश का दमघोंटू माहौल पैदा कर दिया है। भाई, भाई एक-दूसरे के सामने ताल ठोंककर खड़े हैं। ऐसे माहौल में गांवों की खुशहाली की कल्पना कैसे की जा सकती है। इस पहलू पर ध्यान देना जरूरी है।
</TEXT></DOC>