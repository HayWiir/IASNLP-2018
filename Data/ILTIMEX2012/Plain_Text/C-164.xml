<?xml version="1.0" encoding="UTF-8" ?>
<DOC><TEXT>
गुलशन राय खत्री नई दिल्ली ।। मेट्रो की बदरपुर लाइन भले ही कॉमनवेल्थ गेम्स से ऐन पहले चालू हो जाए लेकिन मेट्रो ट्रेन को बदरपुर पहुंचने में अभी कुछ और दिन लगेंगे। फिलहाल दिल्ली मेट्रो रेल कॉरपोरेशन इस लाइन को सरिता विहार तक ही चलाने की तैयारी कर रही है। इस बारे में दिल्ली मेट्रो ने कमिश्नर मेट्रो रेलवे सेफ्टी को बाकायदा सरिता विहार तक ही इस लाइन का सेफ्टी सर्टिफिकेट जारी करने के लिए औपचारिक प्रस्ताव भेज दिया है। अब 30 सितंबर या 1 अक्टूबर को कमिश्नर मेट्रो रेलवे सेफ्टी सरिता विहार तक इस लाइन का फाइनल इंस्पेक्शन कर सकते हैं। दिल्ली मेट्रो रेल कॉरपोरेशन के सूत्रों का कहना है कि वक्त काफी कम बचा है और सरिता विहार से बदरपुर लाइन पर कुछ काम होना बाकी है। ऐसे में मेट्रो ने फिलहाल यह योजना बनाई है कि बदरपुर लाइन पर मेट्रो को केंद्रीय सचिवालय से सरिता विहार तक ही चलाया जाए। लेकिन इसके साथ ही मेट्रो का यह भी कहना है कि अगर सबकुछ सामान्य रहा तो इस लाइन के चालू होने के 10 दिन के भीतर ही मेट्रो बदरपुर भी पहुंच जाएगी। दरअसल , दिल्ली मेट्रो का मानना है कि जल्दबाजी में कुछ गड़बड़ी की बजाय इस लाइन के सरिता विहार तक की लाइन को ही चालू किया जाए। अब तक सरिता विहार तक ही इस लाइन का उतना काम पूरा हो चुका है , जितना कमिश्नर रेलवे सेफ्टी का सर्टिफिकेट प्राप्त करने के लिए जरूरी है। यही वजह है कि दिल्ली मेट्रो की ओर से मंगलवार को कमिश्नर मेट्रो रेलवे सेफ्टी को इस लाइन के बारे में जो कागजात भेजे गए हैं , वे सरिता विहार तक के ही हैं। उनको भेजे गए प्रस्ताव में दिल्ली मेट्रो ने उनसे फिलहाल केंद्रीय सचिवालय से सरिता विहार तक की मेट्रो लाइन के लिए ही सेफ्टी सर्टिफिकेट देने का अनुरोध किया है। साथ ही सीएमआरएस को यह भी पेशकश की है कि वे 30 सितंबर या 1 अक्टूबर को इस लाइन पर आकर इंस्पेक्शन करें ताकि उसके बाद वह सेफ्टी सर्टिफिकेट जारी कर सकें। दिल्ली मेट्रो का कहना है कि इसके बाद 10 दिन में बदरपुर तक का हिस्सा भी चालू कर दिया जाएगा। मेट्रो सूत्रों का कहना है कि वैसे भी इस लाइन का सबसे खास स्टेशन जवाहरलाल नेहरू स्टेडियम ही है। चूंकि वहां उद्घाटन और समापन समारोह आयोजित होने हैं। इसलिए इस लाइन को गेम्स से पहले हर हालत में चालू किया जाना है। ऐसे में अगर सरिता विहार तक भी लाइन चालू होती है तो गेम्स देखने के लिए मेट्रो से आने वाले पैसेंजरों को कोई दिक्कत नहीं होगी। अलबत्ता सरिता विहार से आगे तीन स्टेशन हैं , जो बाद में चालू होंगे। ऐेसे में इन तीन स्टेशनों के पैसेंजर सरिता विहार आकर भी मेट्रो का सफर शुरू कर सकते हैं। गौरतलब है कि दिल्ली मेट्रो की इस दूसरी स्टैंडर्ड गेज लाइन का निर्माण कार्य सबसे देरी से शुरू हुआ था , क्योंकि अदालती लड़ाई की वजह से इस लाइन की मंजूरी देर से हु ई थी।
</TEXT></DOC>