<?xml version="1.0" encoding="UTF-8" ?>
<DOC><TEXT>
राजेश चौधरी॥ नइक दिल्ली दो साल से जेल में बंद रेप के आरोपी को कोर्ट ने बरी कर दिया। अदालत ने कहा कि अभियोजन पक्ष केस साबित करने में नाकाम रहा है। अदालत ने कहा कि आरोप लगाने वाली महिला का बयान भरोसेमंद नहीं है। उसके बयान में विरोधाभास है और ऐसे में उसे स्वीकार नहीं किया जा सकता। आरोपी के खिलाफ दो साल पहले इस महिला ने रेप का आरोप लगाया था जिसके बाद आरोपी को गिरफ्तार किया गया था। अदालत ने आरोपी को बरी करते हुए कहा कि अगर किसी अन्य केस में वह वॉन्टेड नहीं है तो उसे तुरंत रिहा किया जाए। मामला बुराड़ी थाना इलाके का है। महिला ने आरोप लगाया कि 5 अक्टूबर 2008 को जब वह घर में अकेली थी तभी आरोपी ने घर में घुसकर उससे रेप किया। अगले दिन जब उसका पति घर आया तो महिला ने उसे इसकी जानकारी दी और 11 अक्टूबर को पुलिस ने उसके बयान के आधार पर केस दर्ज किया। महिला के पति ने भी कहा कि उसकी पत्नी से रेप किया गया है। आरोपी ने अपने बयान में कहा कि महिला के पति ने उसके 33 हजार रुपये ले रखे थे। वह अपने रुपये वापस मांगने गया तभी महिला के पति और अन्य ने उसके साथ मारपीट की और बाद में उसे रेप केस में फंसा दिया। आरोपी ने अपने बचाव में दो गवाह पेश किए। उन दोनों गवाहों ने कहा कि 10 अक्टूबर को मारपीट हुई थी और आरोपी को पीटा गया था। सुनवाई के दौरान सरकारी वकील ने दलील दी कि महिला ने अपने बयान में साफ कहा है कि उसके साथ आरोपी ने रेप किया। कोई भी महिला अपनी बदनामी नहीं चाहती। महिला के 3 बच्चे हैं और वह रेप का आरोप झूठा क्यों लगाएगी। उसका बयान आरोपी के खिलाफ दोष साबित करने के लिए पर्याप्त है। दूसरी तरफ बचाव पक्ष का कहना था कि एफआईआर दर्ज कराने में 6 दिनों की देरी क्यों हुई। महिला के मेडिकल में जख्म के कोई निशान नहीं मिले। महिला ने घटना के वक्त शोर नहीं मचाया। साथ ही महिला ने यह भी कबूल किया कि उसने कथित घटना वाले दिन जो कपड़े पहने थे उसे साफ कर दिया, साथ ही घटना के बाद अपने पति के साथ संबंध बनाए। ऐसे में घटना की पुष्टि के लिए कोई साइंटिफिक साक्ष्य नहीं हैं। महिला ने रेप में इसलिए फंसाया क्योंकि उसके पति से आरोपी ने अपने रुपये वापस मांगे थे। अडिशनल सेशन जज ने अपने फैसले में कहा कि एफआईआर दर्ज कराने में देरी क्यों हुई इसके लिए कोई ठोस कारण नहीं बताए गए। घटना के बाद महिला ने कपड़े साफ किए और पति से संबंध भी बनाए ऐसे में साइंटिफिक एविडेंस के स्कोप नहीं बचे। मेडिकल में किसी जख्म के निशान नहीं हैं। पीडि़ता के बयान के आधार पर आरोपी को तभी दोषी ठहराया जा सकता है जब पीडि़ता का बयान विश्वसनीय हो। लेकिन इस मामले में पीडि़ता और उसके पति का बयान विश्वसनीय नहीं है।
</TEXT></DOC>