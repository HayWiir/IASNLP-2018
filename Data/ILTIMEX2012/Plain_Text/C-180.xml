<?xml version="1.0" encoding="UTF-8" ?>
<DOC><TEXT>
संजय वर्मा दफ्तर से छूटने के बाद रोज की तरह उस दिन भी आईजी स्टेडियम से यूपी रोडवेज की बस पकड़ी थी। मैंने टिकट लिया और संयोग से खाली सीट पाकर बैठ गया था। कुछ ही दूर चलने के बाद सवारियों और कंडक्टर के बीच कहासुनी की तेज आवाज सुनाई दी। देखा तो तीन नौजवान खुद को 'स्टाफ' बताते हुए टिकट लेने से इनकार कर रहे थे। कंडक्टर ने पूछा- कौन सा स्टाफ, तो जवाब था- कॉलेज स्टूडेंट। 'कॉलेज स्टूडेंट का कोई स्टाफ नहीं होता, आपको टिकट लेना ही होगा।' कंडक्टर ने स्पष्ट किया। लेकिन वे तीनों नहीं माने। इस पर आईटीओ पुल के बीचोंबीच बस रुकवा कर कंडक्टर ने उनसे उतर जाने को कहा। कहासुनी बढ़ी तो ड्राइवर भी अपनी सीट छोड़कर आ गया। उसने उदारता दिखाते हुए और मामले को शांत करने के लिहाज से उन तीनों से कहा कि टिकट नहीं लेने पर उतरना तो होगा, पर चूंकि पुल पर दूसरी बस उन्हें लेने को रुकेगी नहीं, इसलिए वह उन्हें अगले स्टॉप पर उतार देगा। इस पर तीनों ने कहा कि वह उन्हें अक्षरधाम मंदिर के सामने वाले स्टॉप पर उतारे। अक्षरधाम पर बस रुकी, पर वे फिर भी नहीं उतरे। कंडक्टर ने इस बार सख्ती दिखाकर उन्हें उतार दिया। नाराज नौजवान उतर तो गए, लेकिन जैसे ही बस चली, उनमें से एक ने बड़ा पत्थर उठाकर बस के पिछले हिस्से में लगे कांच पर दे मारा। वह कांच झन्न की आवाज के साथ सड़क पर बिखर गया। संयोग ही था कि पीछे बैठे पैसेंजरों को चोट नहीं आई। कंडक्टर और ड्राइवर ने बस रोक कर उन्हें पकड़ने की कोशिश की, लेकिन शातिर बदमाशों की तरह वे रेलिंग से कूदकर भाग गए। यह घटना सिर्फ इतनी है पर इसने बहुत कुछ सोचने को विवश कर दिया है। खास तौर से उस युवा पीढ़ी और उसके आचरण के बारे में जिसे लेकर देश को बहुत उम्मीदें हैं। निश्चय ही ऐसे चंद उत्पाती नौजवान इस युवा पीढ़ी के प्रतिनिधि नहीं हैं। पर अगर ये इतने भी हैं तो किसी व्यवस्था को बिगाड़ने के लिए काफी हैं। मैं निम्न मध्य वर्ग के दिखने वाले उन नौजवानों की प्रतिक्रिया से हैरान हो गया हूं। आखिर बस पर इस तरह पत्थर फेंकने की उन्हें जरूरत क्यों महसूस हुई? काश! वे तीनों देख पाते कि इस एक पत्थर से कितना कुछ बदल गया है। ड्राइवर ने कसम खाई है कि वह अब कभी उदारता दिखाते हुए ऐसे नौजवानों को अगले स्टॉप पर उतारने की छूट देने की गलती नहीं करेगा। कंडक्टर ने उस स्टॉप पर बस रुकवाने से तौबा कर ली है जहां से वे तीनों बस में चढ़े थे। और सबसे बड़ी बात। टूटे कांच की भरपाई तो फिर भी हो जाएगी पर सभ्य आचरण की दीवार फांदकर वे अपराध की जिस गली में मुडे़ हैं, क्या वहां से उन नौजवानों की वापसी मुमकिन है? इसकी एक ही सूरत है कि वे अपना अपराध स्वीकार करें और इसका प्रायश्चित करें या सजा भुगतें। लेकिन अहम सवाल यही है कि क्या वे ऐसा करेंगे?
</TEXT></DOC>