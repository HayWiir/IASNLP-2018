<?xml version="1.0" encoding="UTF-8" ?>
<DOC><TEXT>
मुंबई।। नैशनल सिलेक्टर्स जब वेस्ट इंडीज में अगले महीने शुरू होने वाले टी-ट्वेंटी क्रिकेट वर्ल्ड कप के लिए टीम चुनने बैठेंगे, तो कप्तान महेंद्र सिंह धोनी समेत कई अहम खिलाड़ियों की चोटें उनके जेहन में होंगी। धोनी और ओपनर गौतम गंभीर मौजूदा इंडियन प्रीमियर लीग के शुरुआती राउंड में चोटिल हो गए थे, जबकि आशीष नेहरा ने पसली की चोट के कारण दिल्ली डेयरडेविल्स के लिए एक भी आईपीएल मैच नहीं खेला है। पिछले साल जून में इंग्लैंड में हुए टी-ट्वेंटी वर्ल्ड कप में भारतीय टीम अपने अहम खिलाड़ी वीरेंद्र सहवाग और जहीर खान की चोटों के कारण खिताब की रक्षा नहीं कर पाई थी, जिसे उसने 2007 में साउथ अफ्रीका में जीता था। सिलेक्टर्स कैरिबिया में 30 अप्रैल से 16 मई तक होने वाले टूर्नामेंट के लिए शुक्रवार को जब 30 संभावितों में से पंद्रह को चुनेंगे तो उन्हें इन अहम क्रिकेटरों की चोटों का ध्यान रखना होगा। सबसे बड़ी चिंता नेहरा की चोट है, जिन्होंने अपना अंतिम प्रतिस्पर्धी मैच 24 फरवरी को साउथ अफ्रीका के खिलाफ ग्वालियर में दूसरे वन डे में खेला था। पैर की मांसपेशियों की खिंचाव से उबर रहे गंभीर और नेहरा आयुर्वेदिक उपचार के लिए श्रीलंका भी गए थे। कोलकाता नाइटराइडर्स के खिलाफ 16 मार्च को हुए मुकाबले में न्यू जीलैंड के पेसर शेन बॉन्ड की बॉल से धोनी के हाथ में चोट लग गई थी। हालांकि, वह हालांकि खुद को फिट घोषित कर टीम के सदस्यों के जुड़ गए हैं। पांचों सिलेक्टर कुछेक हैरत भरे फैसलों के अलावा ज्यादा प्रयोग नहीं करना चाहेंगे। आईपीएल-2 और इस ट्वेंटी-20 लीग के मौजूदा सीजन में शानदार प्रदर्शन कर रहे कर्नाटक के मनीष पांडे को टीम में चुना जा सकता है, जो इस साल रणजी ट्रॉफी चैंपियनशिप में अपनी सर्वश्रेष्ठ फार्म में थे। पांडे ने रॉयल चैलेंजर्स बैंगलोर की ओर से बैटिंग ऑर्डर में टॉप पर आकर समझदारी का फैसला किया है, जिससे वह साउथ अफ्रीका के अनुभवी ऑलराउंडर जैक कालिस के साथ बैटिंग कर रहे हैं और इससे टीम को आईपीएल-3 में अच्छी शुरुआत मिल रही है। पांडे के शामिल किए जाने से भारतीय टीम के पास टॉप ऑर्डर पर एक और आक्रामक खिलाड़ी का विकल्प मिल जाएगा, जिससे टीम पावरप्ले के पहले छह ओवर में फायदा उठाकर पारी की दिशा तय कर सकती है। वहीं एक अन्य खिलाड़ी राजस्थान रॉयल्स के ऑलराउंडर रवींद्र जड़ेजा हैं, जो चोटिल तो नहीं हैं लेकिन आईपीएल ने उन पर कोड ऑफ कंडक्ट के उल्लंघन के कारण एक साल का बैन लगाया हुआ है। आईपीएल गवर्निंग काउंसिल ने क्रिकेट बोर्ड के वाइस प्रेजिडेंट और लीगल एक्सपर्ट अरुण जेटली को एक ताजा सुनवाई करने के लिए कहा है, जिसमें उसने जड़ेजा, राजस्थान रॉयल्स और मुंबई इंडियंस फ्रैंचाइजी के प्रतिनिधियों को इस मुद्दे को सुलझाने के लिए बुलाया है। सौराष्ट्र के इस ऑलराउंडर को 25 अप्रैल को समाप्त हो रहे आईपीएल के बचे हुए मैचों में भाग लेने की अनुमति दी जा सकती है, जिससे उन्हें वेस्ट इंडीज में होने वाले वर्ल्ड कप के लिए प्रैक्टिस का अच्छा मौका मिल जाएगा।
</TEXT></DOC>