<?xml version="1.0" encoding="UTF-8" ?>
<DOC><TEXT>
महिला आरक्षण बिल ने एक और कदम आगे बढ़ा दिया है। महिला दिवस के सौवें आयोजन के दिन यह राज्यसभा के पटल पर रखा जा चुका है। निश्चय ही यह एक ऐतिहासिक अवसर है। यह वह समय है, जब भारतीय राजनीति एक नई करवट लेने जा रही है। हमारे संविधान निर्माताओं ने भारतीय जनतांत्रिक प्रणाली के जरिए जिस सामाजिक-राजनीतिक क्रांति का स्वप्न देखा था, वह काफी हद तक साकार होने जा रहा है। संसद ने समय-समय पर कुछ ऐसे निर्णयों पर अपनी मुहर लगाई है, जिसने सत्ता के चरित्र को बदला और जनजीवन को गहरे अर्थों में प्रभावित किया। करीब दो दशक पहले मंडल कमिशन के प्रावधानों को स्वीकार करने के फैसले ने सामाजिक परिवर्तन की भूमिका तैयार की और सियासत को एक नया आयाम दिया। महिलाओं को विधायिका में आरक्षण देने के निर्णय का उससे कहीं ज्यादा निर्णायक असर होने वाला है। लेकिन यह एक विडंबना है कि मंडल का जोरशोर से समर्थन करने वाली ताकतें ही महिलाओं के आरक्षण का रास्ता रोककर खड़ी हो गई हैं। आरजेडी, बीएसपी और समाजवादी पार्टी ने तमाम संवैधानिक मर्यादाओं को लांघकर संसद की कार्यवाही में बाधा डालने की कोशिश की है। आरजेडी और समाजवादी पार्टी ने तो यूपीए सरकार से समर्थन वापसी तक का ऐलान कर दिया है। हालांकि कांग्रेस ने विरोध की आशंकाओं के बावजूद एक तरह से अपनी सरकार को दांव पर लगाकर यह बिल पेश किया, लेकिन इन क्षेत्रीय दलों के रवैये के कारण यह बिल महिला दिवस के दिन पास न हो सका। उनके लगातार बाधा डालने के कारण राज्यसभा की कार्यवाही स्थगित होती रही। और बाद में बीजेपी इस तर्क के साथ उठ खड़ी हुई कि बगैर बहस के इसे पास कराना गैर लोकतांत्रिक होगा, इसलिए इस पर चर्चा जरूरी है। जो पार्टियां रिजर्वेशन बिल का जितना विरोध कर रही हैं, उतना ही एक्सपोज होती जा रही हैं। दरअसल इनके विरोध में उस पुरुषवादी तबके की बौखलाहट साफ दिखाई दे रही है जो अपने अधिकारों के छिने जाने के भय से परेशान है। पिछले कुछ समय में विभिन्न राज्यों के स्थानीय निकायों में महिलाओं को रिजर्वेशन जरूर मिला है, लेकिन उनमें से बहुतों को खुलकर काम करने की स्वतंत्रता नहीं मिल सकी है। उनके नाम पर उनके रिश्तेदार ही सारा कामकाज देख रहे हैं और जमीनी राजनीति में प्रेशर ग्रुप की भूमिका निभाने लगे हैं। लेकिन विधानसभाओं और संसद में महिलाओं के आरक्षण के प्रावधान के बाद स्थिति बदलेगी। वर्तमान समय में पंचायत के स्तर पर सक्रिय महिलाओं को भी तब एक बड़ा दायरा मिलेगा। इस बढ़े हुए दायरे में उनके रिश्तेदारों के लिए पहले की तरह पर्दे के पीछे से खेल करना मुमकिन नहीं रह जाएगा। बुनियादी स्तर पर यह परिवर्तन केंद्रीय राजनीति पर गहरा असर डालेगी। सारी पार्टियों को अपनी चाल बदलनी होगी। धनबल और बाहुबल पर पूरी तरह रोक की संभावना भले ही न हो, मगर उन पर नियंत्रण की उम्मीद तो की ही जा सकती है। आज यह बिल बदलाव का प्रतीक बन चुका है। इसका रास्ता रोकना बदलाव की प्रक्रिया को उलटने जैसा होगा।
</TEXT></DOC>