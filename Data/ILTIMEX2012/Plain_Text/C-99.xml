<?xml version="1.0" encoding="UTF-8" ?>
<DOC><TEXT>
रीना पारीक 'एफआईआर' की रफ टफ चंद्रमुखी चौटाला यानी कविता कौशिक अब एक सीधी-सादी लड़की की तरह घर के काम करती हुई नजर आएंगी। अपने रोल में बदलाव और तमाम मुद्दों पर हुई कविता ने हमसे खास बातचीत की : आप लंबे समय से टीवी पर हैं। अपने आप को कहां पाती हैं? बालाजी से करियर की शुरुआत करने की वजह से पहचान जल्दी मिल गई। फिर अपनी मेहनत के बूते लोगों के दिलों में एक जगह बनाने में कामयाब रही। एक एक्टर के लिए यह बहुत बड़ी बात होती है कि शो के ऑफ एयर हो जाने के बाद भी उसका किरदार लोगों के जेहन में बसा रहे। चंद्रमुखी भी दर्शकों को बहुत पसंद है और जब भी 'एफआईआर' का नया सीजन आता है, तो लोगों को इसका इंतजार रहता है। इससे ज्यादा खुशी की बात क्या होगी? शुरू से ही एक्टर बनना चाहती थीं? मेरी करियर चॉइस तो हर हफ्ते बदलती थी। कभी डॉक्टर, कभी इंजीनियर तो कभी पुलिस में जाने का शौक चढ़ता था। मगर एक्टिंग में मैं अचानक ही आ गई। दरअसल मेरी लाइफ में हर काम अचानक ही होता है। वैसे मेरे पापा मुझसे कहते थे कि मैं तुम्हें वर्दी में देखना चाहता हूं क्योंकि वे खुद भी पुलिस में थे। (हंसते हुए)अब संयोग ऐसा है कि एक्टिंग में आने के बाद भी पापा रोज मुझे वर्दी में देख सकते हैं। भले ही टीवी पर। चंद्रमुखी के किरदार में सबसे बड़ा चैलेंज क्या रहा? दरअसल इस किरदार में बहुत ज्यादा एनर्जी लगती है और रोज बारह घंटे तक उसी किरदार में जीना मुश्किल था। उसकी बॉडी लैंग्वेज अलग है। रीयल लाइफ में मेरी इंग्लिश स्ट्रॉन्ग है, जबकि चंद्रमुखी टूटी-फूटी अंग्रेजी बोलती है। इसकी वजह से मुझे यह सब याद रखने में ज्यादा मेहनत करनी पड़ती है। क्या रीयल लाइफ में आप चंद्रमुखी से बिल्कुल नहीं मिलतीं? चंद्रमुखी से सिर्फ मेरा एटीट्यूड मिलता है। मैं भी उसी की तरह अपने मन की मालिक हूं। मुझसे जबरदस्ती कोई काम नहीं करवाया जा सकता। इसके अलावा न तो मैं उसकी तरह रफ टफ हूं और न ही उसके जैसा मेरा एक्सेंट है। मैं एक आम लड़की हूं, जिसे सजना संवरना और शॉपिंग करना पसंद है। फिल्मों में भी आपके किरदार की कॉपी की गई। क्या कहेंगी? अब तक लोग यही कहते आए हैं कि टीवी के लोग फिल्मों को कॉपी करते हैं , मगर चंद्रमुखी चौटाला को फिल्मों में कॉपी किया जाना वाकई मेरे लिए गर्व की बात है। जब लोग कहते हैं कि फलां फलां को आपके किरदार में देखकर मजा नहीं आया और यह तो आप ही अच्छा कर सकती हैं , तब तो और भी खुशी होती है। कब तक सिंगल रहने का इरादा है ? मैं यह पहले भी कह चुकी हूं कि मेरी लाइफ में सब कुछ अचानक ही होता है। शादी भी होगी तो अचानक ही होगी। मुझमें एक गंदी आदत है कि मैं कमिटमेंट करके भूल जाती हूं , इसलिए अभी यह भी नहीं कह सकती कि लव मैरिज होगी या अ रेंज।
</TEXT></DOC>