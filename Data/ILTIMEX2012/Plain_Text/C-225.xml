<?xml version="1.0" encoding="UTF-8" ?>
<DOC><TEXT>
राजेश सरोहा नई दिल्ली।। जीटीबी हॉस्पिटल की पार्किंग फ्री होने के बावजूद यहां आने वाले लोगों को अपनी जेब ढीली करनी पड़ रही है। दूसरी तरफ, हॉस्पिटल प्रशासन यह कहकर अपनी जिम्मेदारी से पल्ला झाड़ रहा है कि उसे इसकी जानकारी नहीं है। हॉस्पिटल प्रशासन ने यह जरूर कहा कि कुछ महीनों से पार्किंग पुलिस को सौंपी गई है, लेकिन उन्हें पार्किंग से उगाही करने की इजाजत बिल्कुल नहीं दी गई। वहीं पार्किंग में लोगों से पैसे उगाहने में जुटे शख्स ने साफ कहा कि उसे यहां पुलिसवालों ने तैनात किया है। हॉस्पिटल सूत्रों के मुताबिक, जिस ठेकेदार को पार्किंग का ठेका दिया गया था वह ठेका छोड़कर चला गया। टेंडर प्रक्रिया में ढिलाई के चलते पार्किंग का दोबारा टेंडर नहीं हो सका। इस तरह से फरवरी 2009 से पार्किंग फ्री है। हॉस्पिटल प्रशासन ने पार्किंग फ्री का बोर्ड भी लगवाया है। बोर्ड पर लिखा है कि लोग यहां अपने रिस्क पर ही गाडि़यां खड़ी करें। पार्किंग से गाडि़यां चोरी होने की बढ़ती घटनाओं के कारण हॉस्पिटल प्रशासन ने पार्किंग पुलिस को सौंप दी। फिर पुलिस ने पार्किंग मंे अपने लोगों को टोकन बांटने पर लगा दिया। पार्किंग में तैनात लोग हर गाड़ी मालिक को प्लास्टिक का टोकन देते हैं। टोकन पर लिखे नंबर को पेन से गाडि़यों पर लिख दिया जाता है। लोग जब पार्किंग से गाड़ी लेकर बाहर निकलते हैं तो उनसे टोकन के साथ-साथ पार्किंग शुल्क के रूप में पांच रुपये भी लिए जाते हैं। यहां साइकल वालों से भी इतने ही पैसे वसूले जाते हैं। लोगों से पैसे वसूल रहे शख्स से जब इस बाबत पूछा गया कि पार्किंग फ्री होने के बाद भी लोगों से पैसे क्यों वसूले जा रहे है। इस पर उनका कहना था कि उसे यहां पुलिस वालों ने लगाया हुआ है। पुलिस वालों ने ही उसे पार्किंग में गाडि़यां खड़ी करने वालोंं से पैसे वसूलने के लिए कहा है। सूत्रों का कहना है कि हाल ही में हॉस्पिटल प्रशासन ने पार्किंग का ठेका छोड़ने के लिए दोबारा टेंडर मंगाया था। ठेका लेने के लिए पार्किंग चलाने का तीन साल का अनुभव मांगा गया था। चार लोगांे ने टेंडर भरे थे। बताया जाता है कि इनमें से जिस शख्स के पास पार्किंग चलाने का तीन साल का अनुभव था, उसने सबसे कम रेट भरे थे। इसलिए उसे ठेका नहीं दिया गया। वहीं जिस शख्स ने सबसे ज्यादा रेट भरे थे उसके पास तीन साल का अनुभव नहीं था। प्रशासन ने नियमों की अनदेखी कर पहले उसे ठेका दिया, लेकिन बाद में उसे अयोग्य घोषित कर दिया गया। आरोप यह भी है कि ठेका देने की एवज में उससे पैसों की डिमांड की गई थी। इस संबंध में जब हॉस्पिटल के मेडिकल सुपरिंटेंडेंट प्रो. यू. सी. वर्मा से बात की गई तो उनका कहना था कि पार्किंग को पुलिस के हैंडओवर किया गया था। पार्किंग से पुलिस द्वारा पैसे उगाहने की बात उन्हें नहीं मालूम। वहीं डीसीपी (नॉर्थ ईस्ट) सुरेंद्र सिंह यादव का कहना है कि पार्किंग से पैसे उगाहने वाले पुलिसवालों के खिलाफ सख्त कार्रवाई की जाएगी।
</TEXT></DOC>