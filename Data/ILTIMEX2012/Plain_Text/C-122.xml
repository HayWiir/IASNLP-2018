<?xml version="1.0" encoding="UTF-8" ?>
<DOC><TEXT>
विशेष संवाददाता॥ लखनऊ बिहार में कांग्रेस के सफाए से ध्यान हटाने के लिए सोनिया गांधी ने नेहरू-गांधी परिवार की जन्म और कर्मभूमि इलाहाबाद से प्रदेश की बीएसपी सरकार को जोशीले अंदाज में ललकारा। सोनिया ने कहा कि प्रदेश सरकार केंद्र की ओर से विभिन्न जनकल्याणकारी योजनाओं के लिए दिए गए फंड का इस्तेमाल करने में नाकाम रही। उन्होंने रोजाना हो रहे अपराधों और भ्रष्टाचार के लिए बीएसपी सरकार को जिम्मेदार ठहराया। सोनिया ने पार्टी की स्थापना के 125 वर्ष पूरे होने और संदेश यात्रा के प्रथम चरण की समाप्ति पर के. पी. कॉलेज ग्राउंड में जनसभा को संबोधित किया। गुरुवार को ही आखिरी चरण की संदेश यात्रा को सोनिया ने हरी झंडी दिखाकर रवाना किया। संदेश यात्रा देश के कई राज्यों से गुजरेगी। कांग्रेस अध्यक्ष ने कहा कि कि हजारों करोड़ रुपये की केंद्रीय मदद भेजने के बाद भी यूपी विकास और सुरक्षा के मामले में काफी पीछे छूट चुका है। करप्शन इतना ज्यादा बढ़ गया है, जो यूपी की बुनियाद हिला रहा है। प्रदेश के लोग राज्य में बदतर होती कानून-व्यवस्था की स्थिति और चरम पर पहुंचते भ्रष्टाचार के बीच जिंदगी बिताने को मजबूर है। लोग भ्रष्ट सरकारी मशीनरी के चलते खुद को सुरक्षित नहीं महसूस कर रहे हैं। सोनिया ने कहा कि यूपीए सरकार ने भ्रष्टाचार से प्रभावी ढंग से निपटने के लिए कई उपाय लिए है। जहां कठोर कदम उठाने की जरूरत है। सरकार ने वहां प्रभावी कदम भी उठाए। प्रधानमंत्री भ्रष्टाचार के मुद्दे पर काफी गंभीर है और सिस्टम को करप्शन फ्री बनाने के लिए निजी तौर पर जद्दोजहद कर रहे हैं। गौरतलब है कि जब 2 जी स्पेक्ट्रम घोटाले, गेम्स घोटाले और आदर्श हाउसिंग सोसाइटी घोटाले के मामलों की जेपीसी (संयुक्त संसदीय कमिटी) से जांच के मुद्दे पर विपक्ष ने संसद की कार्रवाई ठप कर रखी है, उस समय सोनिया ने माया को यूपी में आकर ललकारा है। उन्होंने मायावती या बहुजन समाज पार्टी का नाम लिए बिना कहा कि कांग्रेस के लिए राजनीति जनसेवा का माध्यम है। केंद्र की यूपीए सरकार ने जनहित की इसी भावना को ध्यान में रखकर उत्तर प्रदेश सरकार को विभिन्न जनकल्याणकारी योजनाओं के लिए काफी फंड दिया . लेकिन प्रदेश सरकार की राज्य के निवासियों के रहने लायक बेहतर माहौल बनाने की कोई इच्छा ही नहीं है। यहां तक कि यूपी में कई जगह मूलभूत सुविधाएं , पीने का पानी और बिजली तक मुहैया नहीं है। जगह - जगह सड़कें टूटी - फूटी हैं। बेरोजगारी सुरसा के मुंह की तरह बढ़ती जा रही है इस स्थिति में यूपी कैसे देश की विकास की रफ्तार से जुड़ सकता है। सोनिया ने ऐसे समय पर बीएसपी सरकार की आलोचना की है , जब बीएसपी 2012 विधानसभा चुनाव की तैयारी में जुटी है। उन्होंने कांग्रेस कार्यकर्ताओं को उनकी जिम्मेदारी का अहसास दिलाते हुए कहा कि कांग्रेसी कार्यकर्ताओं को आम जनता के साथ टच में रहना चाहिए। उन्हें विभिन्न केंद्रीय योजनाओं की जानकारी देनी चाहिए। कार्यकर्ताओं को यह भी देखना होगा कि प्रदेश सरकार इन योजनाओं को प्रभावी ढंग से लागू कर रही है या नहीं।
</TEXT></DOC>