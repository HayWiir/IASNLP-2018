<?xml version="1.0" encoding="UTF-8" ?>
<DOC><TEXT>
नई दिल्ली ।। यूपीए सरकार की मुश्किलें कम होने का नाम नहीं ले रही हैं। केंद्रीय वन एवं पर्यावरण मंत्री जयराम रमेश ने चीन में भारत सरकार के कामकाज के तौरतरीकों पर टिप्पणी की थी। हमारे सहयोगी अंग्रेजी चैनल 'टाइम्स नाउ' के मुताबिक इस टिप्पणी पर बवाल मचने के बाद जयराम रमेश ने इस्तीफे की पेशकश की थी। जयराम रमेश के इस्तीफे का मामला प्रधानमंत्री डॉ. मनमोहन सिंह और यूपीए अध्यक्ष सोनिया गांधी के पास था। ख़बरों के मुताबिक प्रधानमंत्री डॉ. मनमोहन सिंह ने जयराम रमेश का इस्तीफा नामंजूर कर दिया है। राजनीति के जानकार बताते हैं कि रमेश को लेकर सरकार की मुश्किलें दोहरी हैं। एक तो सरकार को यह शर्मिंदगी झेलनी पड़ रही है कि उनके मंत्री कहीं भी कुछ भी बोल रहे हैं। वहीं, बीजेपी ने मामले को गंभीर बनाते हुए रमेश पर चीनी कंपनियों के लॉबिइंग का आरोप पर मढ़ दिया है। ऐसे में सरकार और कांग्रेस पार्टी अपने मंत्रियों की टिप्पणियों और उनके कामकाज के तौरतरीकों पर लगातार उठ रहे सवालों से बेहद परेशान है। गौरतलब है कि हाल ही में ख़त्म हुए संसद के ग्रीष्मकालीन सत्र में विदेश राज्य मंत्री शशि थरूर ने आईपीएल विवाद में नाम आने के बाद अपना पद छोड़ दिया था। प्रधानमंत्री कार्यालय के सूत्रों ने बताया कि रमेश ने सोमवार की रात इस्तीफे की पेशकश थी। खबरों के मुताबिक रमेश ने पेइचिंग में कहा था कि चीन की कंपनियों के भारत में व्यापार करने की बात आने पर गृह मंत्रालय और सुरक्षा एजेंसियां और डर जाती हैं। रमेश की इस टिप्पणी के बाद विवाद पैदा हो गया था। सूत्रों के मुताबिक रमेश की पेशकश को प्रधानमंत्री ने ठुकरा दिया। रमेश की टिप्पणी से असहमति जताते हुए प्रधानमंत्री और कांग्रेस ने उन्हें फटकारा था। विपक्षी बीजेपी ने भी उनकी आपत्तिजनक टिप्पणी के बाद उन पर कार्रवाई की मांग की थी। समस्या को भांपते हुए रमेश ने पेइचिंग से लौटने के बाद सोमवार को अपने वक्तव्य पर स्पष्टीकरण देने के लिए कांग्रेस अध्यक्ष सोनिया गांधी और प्रधानमंत्री को पत्र भी लिखा था, लेकिन इसका कोई असर नहीं हुआ था। पीएमओ सूत्रों के अनुसार प्रधानमंत्री ने रमेश से कहा कि के सहयोगियों को सलाह दी जाती है कि वे दूसरे मंत्रालयों के कामकाज पर टिप्पणी न करें, खास तौर पर बात जब चीन जैसे अहम पड़ोसियों की आती है, तब। प्रधानमंत्री ने रमेश से कहा के प्रति हमारी नीतियों में कोई असमंजस नहीं है और हम बीजिंग के साथ रचनात्मक मेलजोल का प्रयत्न करना जारी रखेंगे.रमेश ने कल चिदंबरम से मुलाकात की थी। कहा जा रहा है कि उन्होंने इस दौरान अपनी टिप्पणी का संदर्भ स्पष्ट किया। जानकार यह भी बताते हैं कि यूपीए सरकार अपने दूसरे कार्यकाल की पहली सालगिरह जल्द मनाने जा रही है। ऐसे में पार्टी नहीं चाहती हैं कि सरकार के सामने इस तरह का कोई मामला हो, जिससे ग़लत संदेश जाए और सरकार की किरकिरी हो। गौरतलब है कि जयराम रमेश राज्यसभा के सांसद हैं। बतौर सांसद उनका कार्यकाल 21 जून को ही ख़त्म हो रहा है।
</TEXT></DOC>