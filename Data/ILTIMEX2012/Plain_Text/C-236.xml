<?xml version="1.0" encoding="UTF-8" ?>
<DOC><TEXT>
कला विजयराघवन मुंबई।। गोदरेज कंज्यूमर प्रोडक्ट्स (जीसीपीएल) 1,200-1,400 करोड़ रुपये के एक सौदे में इंडोनेशिया की हाउसहोल्ड प्रोडक्ट्स कंपनी मेगासरी को खरीदने के करीब पहुंच गई है। साथ ही उसने पहले से ही साझेदार सारा ली कॉर्प के वैश्विक कीटनाशक कारोबार के लिए आकर्षक बोली भी लगाई है। सिंथॉल साबुन और कलर सॉफ्ट हेयर कलर बनाने वाली जीसीपीएल, इंडोनेशियाई कंपनी की खरीद के लिए रकम आंतरिक स्त्रोतों और कर्ज से जुटाएगी। अगर यह खरीद सफल हुई तो मेगासरी को चलाने की जिम्मेदारी जीसीपीएल और सारा ली के जेवी गोदरेज सारा ली पर होगी। संभावना जताई जा रही है कि गोदरेज जॉइंट वेंचर में अमेरिकी सारा ली की 51 फीसदी हिस्सेदारी मार्च या अप्रैल में खरीद सकता है। गोदरेज सारा ली के ब्रांड में मच्छर भगाने वाली गुड नाइट, कीवी शू केयर उत्पाद और ब्रिलक्रीम हेयर ग्रूमिंग रेंज शामिल हैं। गोदरेज समूह के चेयरमैन आदि गोदरेज ने इस मामले में टिप्पणी करने से इनकार कर दिया। गुप के एफएमसीजी कारोबार के डायरेक्टर और गोदरेज सारा ली के एमडी ए महेंद्रन ने कहा कि समूह अपने एफएमसीजी पोर्टफोलियो के विस्तार के लिए दूसरी कंपनियों की खरीद की योजना जरूर बना रहा है, लेकिन वह किसी खास सौदे पर टिप्पणी करना नहीं चाहते। 600 करोड़ रुपये से ज्यादा की सालाना बिक्री वाली मेगासरी के पोर्टफोलियो में एचआईटी इंसेक्टिसाइड, स्टेला एयर फ्रेशनर और इंस्टैंट फूड्स शामिल हैं। सारा ली की ओर से गोल्डमैन सैक्स ने उसके वैश्विक कीटनाशक कारोबार के लिए बोलियां आमंत्रित की हैं। अनुमान है कि यह 35-40 करोड़ डॉलर (1,630-1,865 करोड़ रुपये) के करीब हो सकती है। रेकिट बेंकाइसर और एससी जॉनसन ने भी इस कारोबार में दिलचस्पी दिखाई है। ग्लोबल स्तर पर सारा ली फूड्स सेगमेंट पर फोकस करने के लिए पर्सनल और होम केयर बिजनेस से बाहर निकलने का रास्ता खोज रही है। समझौता होने में कम से कम दो-तीन महीने लगेंगे और केवल इसके बाद ही गोदरेज समूह भारतीय जॉइंट वेंचर में सारा ली की हिस्सेदारी खरीद सकता है। अपनी वैश्विक पहुंच बढ़ाने की कोशिश में लगी जीसीपीएल ने बीते कुछ सालों के दौरान कई अधिग्रहण किए हैं। उसने अक्टूबर 2005 में ब्रिटेन की पर्सनल केयर उत्पाद कंपनी कीलाइन ब्रांड्स और सितंबर 2006 में दक्षिण अफ्रीका की रेपिडोल खरीदी। अप्रैल 2008 में हेयर एक्सेसरी निर्माता किंकी और इस कारोबारी साल की शुरुआत में स्वीडिश कंपनी एससीए हाइजीन प्रोडक्ट्स के साथ संयुक्त उपक्रम में शेष 50 फीसदी हिस्सा खरीदा। समूह चीन, मैक्सिको, मिस्त्र, फिलीपींस और ब्राजील जैसे मुल्कों में होम और पर्सनल केयर स्पेस में और अधिग्रहण करने पर विचार कर रहा है। जीसीपीएल ने मार्च 2009 तक के कारोबारी साल में 173 करोड़ रुपये का मुनाफा और 1,400 करोड़ रुपये की बिक्री दर्ज कराई थी। सितंबर को खत्म तिमाही में उसका मुनाफा 93 करोड़ रुपये और बिक्री 576 करोड़ रुपये रही। बिक्री में साबुन की हिस्सेदारी करीब 60 फीसदी और हेयर कलर की 25 फीसदी रही। गुरुवार को बीएसई पर जीसीपीएल का शेयर 263.90 रुपये पर बंद हुआ। इस साल शेयर में 90 फीसदी की मजबूती आई है, जो सेंसेक्स की 80 फीसदी बढ़त से ज्यादा है।
</TEXT></DOC>