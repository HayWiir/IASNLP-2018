<?xml version="1.0" encoding="UTF-8" ?>
<DOC><TEXT>
संजय कुंदन मेरी दादी मेरे दादाजी को गांधीजी कहती थी। प्यार से नहीं, व्यंग्य में। कभी-कभी बहुत झल्लाकर वह उन्हें इस उपमा से विभूषित करती थी। दादी की शिकायत थी कि वह सब्जी लाने जाते हैं तो अक्सर सड़ा हुआ आलू या टमाटर उठाकर ले आते हैं। वह दुकानदार से मोलभाव नहीं करते, वह रिक्शा वाले को तय किराए से ज्यादा पैसे दे देते हैं। यानी दादी की नजर में गांधीजी का मतलब था एक ऐसा सीधा-सादा (बेवकूफ?) आदमी जो दुनियादार नहीं है। चूंकि वह समाज के छल-प्रपंच और दांव-पेच से अनजान है इसलिए असफल है। दादा भी असफल माने जाते थे। दादी की इस बात को लेकर मैं अक्सर सोचता हूं कि कहीं ऐसा तो नहीं कि समाज गांधी को एक नाकामयाब नेता के रूप में देखता है? क्या यह हताशा की देन है? क्या हमारे सिस्टम की तमाम बुराइयां हमारे स्वतंत्रता आंदोलन की कुछ विसंगतियों की परिणति हैं? बहरहाल इस सवाल को छोड़कर आगे बढ़ते हैं। हमारे मोहल्ले में एक मास्टर साहब थे। एक दिन उनकी बीवी किसी के साथ भाग गई। मैंने लोगों को इस पर जिस तरह चुटकी लेते देखा, उस पर आश्चर्य हुआ। वे कह रहे थे- मास्टर साहब जैसे आदमी के साथ यही होगा न। अब गांधीजी का जमाना थोड़े रह गया है। मतलब यह कि गांधीजी बहुत सीधे थे लेकिन सीधे लोगों का समय नहीं रह गया है। क्या इसे हम गांधी या गांधीवाद पर एक टिप्पणी की तरह देखें? हमारे समाज में गांधीजी की इतनी छवियां बनी हुई हैं कि पूछिए मत। एक बार मेरे स्कूल में कुछ बच्चे झगड़ रहे थे। मैंने उन्हें लड़ने से रोका तो उनमें से एक ने मुझे यह कह कर झिड़क दिया -ज्यादा गांधीजी बनने की कोशिश मत करो। गांधीजी की एक और रोचक छवि का पता मुझे अपने बेटे की बातों से चला। उन दिनों वह पांच-छह साल का रहा होगा। हम बैठकर रिचर्ड अटेनबरो की फिल्म 'गांधी' देख रहे थे। जब मेरे बेटे ने बेन किंग्सले को युवा गांधी के रूप में देखा तो उसने सवाल किया कि यह कौन हैं? मैंने जब कहा कि ये गांधीजी हैं तो उसे यकीन नहीं हुआ। उसने बड़ी मासूमियत से कहा कि गांधीजी तो बूढ़े थे न! मुझे उसकी बातों से ऐसा लगा जैसे गांधीजी पैदाइशी बूढ़े थे। गांधीजी की एक और छवि है -गरीब की। एक बार पटना में गांधी जयंती के मौके पर एक संस्था ने बच्चों की एक दिलचस्प प्रतियोगिता कराई थी। बच्चों से कहा गया कि वह गांधीजी को चिट्ठी लिखें। एक बच्ची का पत्र मुझे अब भी याद है। उसने लिखा था- मैं जानती हूं बापू आप बहुत गरीब हैं। आपके पास पहनने के लिए कपड़े नहीं हैं। आपको ठंड लगती होगी। आप मेरे घर आइए, मै आपको एक कोट दूंगी।' बौद्धिक समाज ने न जाने उनकी कितनी इमेज गढ़ रखी है। पर आजकल उसकी दिलचस्पी उनके ब्रह्मचर्य संबंधी प्रयोगों में ज्यादा हो गई है। यही शायद गांधीजी की ताकत है। हर कोई उन्हें अपने-अपने तरीके से देखता है और उन्हें अपने रंग में रंग डालता है।
</TEXT></DOC>