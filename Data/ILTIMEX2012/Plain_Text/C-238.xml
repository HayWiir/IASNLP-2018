<?xml version="1.0" encoding="UTF-8" ?>
<DOC><TEXT>
मुंबई ।। शहर में संचालित हो रहे 100 से अधिक ड्राइविंग स्कूलों को अपनी दुकान बंद करनी पड़ सकती है। दरअसल राज्य परिवहन विभाग ने मुंबई शहर और उपनगरीय इलाकों में संचालित हो रहे 1,420 ड्राइविंग स्कूलों की जांच की थी। जांच के दौरान इनमें से 104 स्कूल न्यूनतम आदर्श मानकों को पूरा करते नहीं पाए गए। जल्द ही विभाग इन स्कूलों को बंद करने का आदेश दे सकता है। साथ ही परिवहन विभाग इस बात की भी जांच कर रहा है कि कही इन ड्राइविंग स्कूलों की वजह से तो सड़क हादसों में बढ़ोतरी नहीं हो रही है। परिवहन विभाग ने दिसंबर माह तक इन स्कूलों का सर्वक्षण किया था। स्कूलों में उपलब्ध प्रशिक्षण सुविधाओं के आधार पर इन स्कूलों को ए, बी और सी ग्रेड प्रदान की गई। 1420 स्कूलों में से 629 को सी ग्रेड और 579 को बी ग्रेड हासिल हुई। केवल 108 स्कूलों को सर्वोच्च ए ग्रेड मिली जबकि 104 स्कूल मूलभूत जरूरतों को पूरा नहीं कर पाए इसलिए उनको फेल करार दिया गया। परिवहन आयुक्त दीपक कपूर ने बताया कि इन स्कूलों के लाइसेंस परिवहन विभाग द्वारा रद्द किए जाएंगे। हालांकि कुछ स्कूलों ने सुधार लाने के लिए एक और अवसर मांगा है, जिस पर विचार किया जाएगा। इस तरह की ग्रेडिंग भारत में पहली बार दी जा रही है। स्कूलों को यह तक कहा गया है कि वे स्टूडेंट्स के लाभ के लिए परिवहन विभाग द्वारा दी गई ग्रेडिंग को अपने स्कूल के बोर्ड पर प्रदशिर्त करें। गौरतलब है कि राज्य में 1.5 करोड़ से अधिक वाहन है और हर साल औसतन 14,425 लोग सड़क दुर्घटनाओं में मारे जाते हैं। इन आंकड़ों ने परिवहन विभाग को इस तरह की प्रणाली अपनाने के लिए बाध्य किया। स्कूलों को परिवहन विभाग द्वारा ली जाने वाली परीक्षा के बारे में बता दिया गया था और उनको इसके लिए तैयार रहने को कहा था। हालांकि ग्रेडिंग प्रणाली को लेकर स्कूल मालिकों ने मिलीजुली प्रतिक्रिया दी। चेंबुर में ड्राइविंग स्कूल संचालित करने वाले संजय राऊत ने प्रणाली को अच्छा बताते हुए कहा कि अच्छी ग्रेड से उनको अपने स्कूल को और बेहतर तरीके से प्रमोट करने में मदद मिलेगी। जबकि मानकों पर खरा नहीं उतर पाए स्कूलों के मालिकों ने क्षेत्रीय परिवहन कार्यालय (आरटीओ) के अधिकारियों पर पक्षपात करने का आरोप लगाया। ठाणे स्थित ड्राइविंग स्कूल के मालिक ने नाम न छापने की शर्त पर बताया कि ग्रेडिंग प्रणाली ने विभाग में भ्रष्टाचार को बढ़ावा दिया है। परिणामों और प्रक्रिया पारदर्शी होनी चाहिए। गौरतलब है कि ड्राइविंग स्कूलों में ट्रेनी हेतु उपलब्ध सुविधाओं और स्कूलों में दिए जाने वाले सैद्धांतिक प्रशिक्षण के लिए 20-20 नंबर, स्कूलों में मौजूद वाहनों और उनके प्रबंधन व ट्रेनर्स तथा उनके ज्ञान के लिए 25-25 नंबर एवं दस्तावेजीकरण के लिए 10 अंक परिवहन विभाग द्वारा दिए जाने थे। परिवहन विभाग द्वारा उपरोक्त पांचों श्रेणियों को मिलाकर 75 या इससे अधिक नंबर लाने वाले स्कूलों को ए ग्रेड, 60 से 75 अंक लाने वाले स्कूलों को बी ग्रेड, 50 से 60 नंबर लाने वाले स्कूलों को सी ग्रेड प्रदान की गई।
</TEXT></DOC>