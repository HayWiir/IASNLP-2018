<?xml version="1.0" encoding="UTF-8" ?>
<DOC><TEXT>
एसपी रावत॥ कुरुक्षेत्र : हरियाणा जनहित कांग्रेस यानी एचजेसी की गुरुवार को संपन्न हुई जींद की रैली फ्लॉप हुई या कामयाब, इस बारे में अब चर्चा करना बेमानी है, लेकिन इस रैली में बुलावे के बावजूद खुद एचजेसी सुप्रीमो के सगे, बडे़ भाई हरियाणा के पूर्व उप मुख्यमंत्री चंद्रमोहन नहीं पहुंचे, यह भारी चर्चा का विषय ही नहीं, प्रदेश के पूर्व मुख्यमंत्री व संासद भजनलाल के लिए एक कष्टदायक आभास माना जा रहा है। रैली में गए लोगों ने इसे पारिवारिक व राजनीति का एक हिस्सा माना है। कहा गया है कि चंद्रमोहन कांग्रेस में ही रहेंगे। कुछ लोग चंद्रमोहन के रैली में शामिल नहीं होने को अभी भजनलाल परिवार में आपसी खटास बाकी है, मानकर चल रहे हैं। इसका एक कारण यह भी माना जा रहा है कि भले ही समूचा परिवार अब एक हो गया है। लेकिन जब अनुराधा बाली उर्फ फिजा के साथ दूसरे विवाह या निकाह रचाने और धर्म बदलने में चंद्रमोहन से चांद मोहम्मद कतई अलग थलग पड़ गए थे, तब कुलदीप बिश्नोई ने भी बडे़ भाई से कतई पल्ला झाड़ लिया था। मां जसमा देवी को छोड़कर परिवार ने उन्हें कतई बेदखल कर दिया था। एचजेसी के कुछ बुजुर्ग व वरिष्ठ नेताओं का कहना है कि कुलदीप बडे़ व अनुभवी नेताओं की सलाह मानने से गुरेज करते हैं। कुलदीप बिश्नोई पार्टी में पुराने व वरिष्ठ नेताओं को आज के जमाने के मुताबिक नहीं मानते। रैली के सफल आयोजन के लिए कुलदीप ने एड़ी चोटी का जोर लगाया। बिश्नोई ने एचजेसी छोड़ चुके कई नेताओं को रैली में आने का न्यौता दिया। लेकिन बहुत कम नेताओं ने उनके न्यौते को स्वीकार किया। रैली में जाने वाले नेताओं का कहना है कि रैलियों के ऊपर अब लोग विश्वास नहीं करते। रैली तो कोई भी धन दौलत के बलबूते पर कर सकता है। लेकिन जब कोई नेता जनता के बीच जाता है, तभी उसके रुतबे का पता लगता है। जैसा कि अभी हाल में बिहार में देश भर के लोगों को लगा है। जींद रैली में कुलदीप का कितना और भजनलाल के कद्दावर नाम का कितना योगदान है। इस पर भी राजनीति के जानकार नजरें लगाए हैं। यह माना जा रहा है कि जींद रैली, गठबंधन की नीति को हरियाणा में बीजेपी के नजदीक लाने का काम कर सकती है। लेकिन यह बीजेपी आलाकमान पर डिपेंड करता है कि जींद रैली के उन्होंने क्या मायने लगाए हैं। हरियाणा में बीजेपी के एक कद्दावर नेता से जब इस संवाददाता ने बात की तो उन्होंने कहा कि गठबंधन के संबंध में अभी आकलन लगाना बहुत दूर की बात है। उन्होंने कहा कि अगर एचजेसी से कांग्रेस में शामिल हुए विधायकों के भविष्य के साथ भी हम हरियाणा की मौजूदा सरकार को जोड़ते हैं, तो उनके यहां दोबारा चुनाव हो जाएंगे। उस समय जो भी पांचों सीटों के नतीजे होंगे, वे ही गठबंधन की राजनीति को तय करने में कारगर साबित होंगे।जानकारों का कहना है कि जींद रैली के बाद हरियाणा में अब कोई बदलाव आएगा ऐसी संभावना फिलहाल तो नहीं दीखती।
</TEXT></DOC>