<?xml version="1.0" encoding="UTF-8" ?>
<DOC><TEXT>
राजेश चौधरी ॥ नई दिल्ली शुक्रवार को नैशनल लॉ डे के मौके पर जजांे ने स्कूली बच्चों को कानून का पाठ पढ़ाया। दिल्ली लीगल सर्विस अथॉरिटी के अधिकारियों ने कई इलाकों में केंद्रीय विद्यालयों में जाकर बच्चों को कानून के बारे में जरूरी जानकारियां दीं। इस दौरान स्टूडेंट को यह बताया गया कि कई बार अनजाने में जो कुछ भी वह करते हैं वह कानून के नजर में अपराध होता है और इन चीजों से उन्हें बचना होगा। दिल्ली लीगल सर्विस अथॉरिटी के प्रोजेक्ट ऑफिसर गौतम मनन ने बताया कि नौ केंद्रीय विद्यालयों में जाकर जजों ने बच्चों को कानून के बारे में जानकारी दी। इस दौरान 9वीं और 11वीं के बच्चों को कानून के बारे में जानकारी दी गई। स्कूल के प्रिंसिपलों की मदद से बच्चों के साथ जजों की बातचीत भी हुई। बच्चों को बताया गया कि अगर वह अपने पैरंट्स की बाइक या कार चलाते हैं तो वह कानूनन गलत है। 18 साल से कम उम्र में गाड़ी चलाने का लाइसेंस नहीं मिल सकता और ऐसे में 18 से कम उम्र में गाड़ी चलाना मोटर वाहन एक्ट का उल्लंघन है। एंटी स्मोकिंग कानून के बारे में भी बच्चों को जानकारी दी गई। 18 से कम उम्र के बच्चों को सिगरेट आदि बेचना भी अपराध है, साथ ही सार्वजनिक स्थानों और स्कूल-कॉलेज के 100 मीटर के दायरे में इसका प्रयोग भी कानूनन गलत है। साथ ही, घरेलू हिंसा कानून के बारे में भी बच्चों को जानकारी दी गई। उन्हें बताया गया कि अगर उनके घर में किसी महिला के साथ मारपीट या किसी भी प्रकार का अत्याचार होता है, तो यह कानूनन अपराध है और घरेलू हिंसा कानून के तहत ऐसे अपराधियों के खिलाफ एकन हो सकता है। अगर किसी के घर में इस तरह की वारदात हो, तो वह शिकायत कर सकते हैं। स्टूडेंट्स को यह भी बताया कि वह अपने सहपाठी का पेन या किताब भी चुराता है तो वह भी जुर्म है। इतना ही नहीं कोई स्टूडेंट अगर कोई मोबाइल वगैरह किसी और से खरीदता है तो इसका ध्यान रखना होगा कि वह मोबाइल चोरी का तो नहीं, क्योंकि चोरी का मोबाइल रखना भी अपराध है जिसके लिए सजा हो सकती है। डीएलएसए की सेक्रेटरी गीतांजलि गोयल ने बताया कि बच्चों को रैगिंग कानून से लेकर महिलाओं के साथ छेड़छाड़ संबंधी कानून के बारे में भी जानकारी दी गई। बच्चों ने कई रोचक सवाल भी किए। उन्होंने जजों से पूछा कि मुकदमे में फैसला आने में इतना वक्त क्यों लगता है, साथ झूठे गवाह के खिलाफ क्या कार्रवाई होती है। जुडिशरी में करियर के बारे में भी उन्होंने सवाल पूछे। कुछ बच्चों ने यह सवाल किया कि अगर किसी नाबालिग से अपराध हो जाए तो क्या कानून है। गौतम मनन ने बताया कि जल्दी ही राजधानी के तमाम स्कूलों में लीगल लिटरेसी क्लब बनाया जाएगा। इसमें 9 और 11वीं के स्टूडेंट को कानून के बारे में जानकारी दी जाएगी। इसमें आने वाले डीएलएसए के सेक्रेटरी (जज) बच्चों को कानून के बारे में बुनियादी जानकारी देंगे।
</TEXT></DOC>