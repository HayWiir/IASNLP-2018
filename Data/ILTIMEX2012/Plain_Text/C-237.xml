<?xml version="1.0" encoding="UTF-8" ?>
<DOC><TEXT>
ईंधन की बढ़ी कीमतों पर कटौती प्रस्ताव लाकर सरकार को घुटनों पर ला देने की विपक्षी कोशिश बीएसपी सुप्रीमो मायावती की ऐन मौके पर की गई एक घोषणा से चारों खाने चित्त हो गई। प्रस्ताव के एक दिन पहले तक बीएसपी ने संभावित मत विभाजन की स्थिति में सदन से बाहर रहने के संकेत दिए थे, लेकिन मंगलवार को मायावती ने कटौती प्रस्ताव के मामले में सरकार के साथ खड़े होने की घोषणा की। बीएसपी का यह रवैया संसद में पिछले कई महीनों से उसके स्थापित रुख के खिलाफ कहा जाएगा। महिला आरक्षण विधेयक पर समाजवादी पार्टी और आरजेडी की तरह उसने भी सक्रिय ढंग से सरकार की मुखालफत की थी और महंगाई के मुद्दे पर भी उसका नजरिया संसद से लेकर सड़क तक सरकार का उग्र विरोध करने का ही था। ज्यादा दिन नहीं हुए जब आंबेडकर नगर में राहुल गांधी के नेतृत्व में खड़ी कांग्रेस और बीएसपी के बीच आमने-सामने के टकराव की स्थिति बन गई थी। लेकिन यूपीए सरकार की दूसरी पारी में जब पहली बार उसे किसी वास्तविक संकट का सामना करना पड़ा तो मायावती ने सरकार के खिलाफ जाने के बजाय उसके पक्ष में खड़े होने का फैसला किया। इसके राजनीतिक फायदे जगजाहिर हैं। लखनऊ में मायावती ने इसे सांप्रदायिक शक्तियों द्वारा सरकार गिराने की साजिश को नाकाम करने का रंग दिया है। मुलायम सिंह यादव के बरक्स खुद को कहीं ज्यादा धर्मनिरपेक्ष साबित करने का यह उनके लिए अच्छा मौका था। लेकिन असल बात यह है कि अपने इस कदम के जरिए मायावती ने दो-तीन बिंदुओं को लेकर लखनऊ में अपने इर्द-गिर्द बन रही घेरेबंदी को तोड़ दिया है। आय से अधिक संपत्ति रखने के मामले पर सीबीआई ने अदालत को बताया था कि वह इसे साबित करने की हालत में है। उधर मायावती के गांव बादलपुर में उनका मकान बनाने के लिए आसपास के कई मकान तोड़े जाने का मामला भी काफी गर्म हो चला है। इन दोनों मुद्दों के अलावा उत्तर प्रदेश में ग्रामीण रोजगार गारंटी योजना से लेकर शिक्षा के अधिकार तक केंदीय सहायता प्राप्त सभी योजनाओं में भ्रष्टाचार की खबरें आ रही हैं। कांग्रेस अपनी दस रथयात्राओं के जरिए इन मुद्दों पर माहौल गरमाने का प्रयास कर रही थी, और राज्य में इस पार्टी की औकात चाहे जितनी भी हो, विपक्षी माहौल बनाने का काम तो वह कर ही सकती है। कटौती प्रस्ताव पर सरकार को समर्थन देकर मायावती ने अपनी ऐसी कई मुश्किलें एक साथ हल कर ली हैं। यूपीए सरकार के लिए यह संतोष का विषय है कि गठबंधन में मौजूद दरारों के बावजूद दिल्ली में उसके पांव मजबूती से जमे हैं। लेकिन आईपीएल घोटाले के मामले में शरद पवार के रास्ते खुद को बीसीसीआई के हर स्याह-सफेद के साथ खड़ा करके उसने अपने लिए बहुत बड़ी समस्या मोल ले ली है। देर-सबेर इस घोटाले की सीवनें दोबारा उधड़ेंगी, और तब आरोपों के कठघरे में शरद पवार के अलावा यूपीए सरकार भी खड़ी नजर आएगी। इसके समानांतर कभी मायावती तो कभी किसी और को फायदा लेने के मौके भी मिलते रहेंगे।
</TEXT></DOC>