<?xml version="1.0" encoding="UTF-8" ?>
<DOC><TEXT>
आशीष पांडे नई दिल्ली ।। एक पैसे की कॉल, एक पैसे का एसएमएस, ऐसे में करोड़ों का मुनाफा कमाने की उम्मीद कर रही मोबाइल कंपनियों को मुनाफे की नई रिंगटोन खोजनी पड़ रही है। उन्हें उम्मीद है कि सस्ती कॉल की भरपाई करने के काम वैल्यू एडेड सेवाएं करेंगी। यानी कंपनियां चाहती हैं कि आप भले ही एक पैसे में बात करें लेकिन उनकी आमदनी करने के लिए अपने हैंडसेट पर ज्यादा से इंटरनेट सर्फिंग करें, फेसबुक और ट्विटर जैसी साइट्स पर क्लिक करें, ब्लैकबेरी नहीं यूज कर रहे तो कम से कम एसएमएस पर ही ई-मेल चेक कर लें। कुछ कुछ फिलिपींस की तरह, जहां मोबाइल कंपनियों की कमाई का 45 फीसदी वैल्यू एडेड सविर्सेज से आता है। भारत में जीपीआरएस मोबाइल सेगमेंट में वैल्यू एडेड सर्विसेज (वीएएस) का मार्केट अभी 11.3 फीसदी जबकि सीडीएमए का 7 से 8 फीसदी है। आइडिया मोबाइल के प्रदीप श्रीवास्तव ने हमें बताया कि मोबाइल मार्केट में कॉल रेट्स पर मार्जिन घट रहे हैं और कंपनियों को इन सर्विसेज का रास्ता खोजना पड़ेगा। वह कहते हैं कि कंपटीशन के चलते कॉल रेट की टक्कर ऐसे स्तर पर आ गई है जिसे सस्टेन ही नहीं किया जा सकता है। वह कहते हैं कि फोन पर ऑडियो सिनेमा, ग्रामीण इलाकों में फोन पर एसएमएस के जरिए मौसम के अपडेट, फसलों के रेट्स की जानकारी और लोकल भाषा में लोकल कंटेंट जैसी सेवाओं की डिमांड बढ़ रही है। उनके मुताबिक आइडिया ने अपने रेवेन्यू में 11.3 फीसदी हिस्सा वैल्यू सविर्सेज का बना लिया है, जिसमें जल्द और तेजी की उम्मीद है। तो क्या 3जी आने के बाद लाइव टीवी और ब्रॉडबैंड जैसी सेवाएं भारत में मोबाइल की वैल्यू एडेड सर्विसेज को असली रफ्तार देगी। आइडिया के प्रदीप इस बात से सहमत नहीं। वह कहते हैं कि यह जगह पर डिपेंड करता है। शहरों में थ्री जी से रफ्तार भले ही आए लेकिन गांवों में 2जी बेस्ड सर्विसेज की ही ज्यादा डिमांड रहेगी। इसके लिए महंगे हैंडसेट की भी जरूरत नहीं। लोकल कंटेंट लोकल जरूरत के हिसाब से ही इसका मंत्र रहेगा। मोबाइल कंपनियों के लिए वैल्यू एडेड कंटेंट बना रही कंपनी हैंडीगो के सीईओ प्रवीण राजपाल कहते हैं कि यह बाजार इस साल के अंत तक 251 अरब रुपये का हो जाएगा और इसमें ग्रामीण बाजार का हिस्सा अहम रहेगा। हैंडीगो ने गांवों के लिए बेहतर जिंदगी के नाम से आईवीआर सर्विस पेश की है। राजपाल कहते हैं कि अब सिर्फ रिंगटोन या गेम्स की डिमांड नहीं है, बल्कि नई संभावनाएं निकल रही हैं, मसलन हम गांवों के मोबाइल फोन पर मौसम के अपडेट, कमॉडिटीज के रेट, हेल्थ, तटीय इलाकों में मछुआरों को अडवाइजरी और पशुपालन जैसे अपडेट देते हैं। इनकी डिमांड भी बढ़ रही है। आइडिया के प्रदीप कहते हैं कि हमने नोकिया की लाइफ टूल्स सर्विसेज को महाराष्ट्र और गोवा में सबसे पहले पेश किया और अब पूरे देश में लॉन्च किया जा चुका है। नोकिया लाइफ टूल्स भी किसानों को फोन पर खेती और एजुकेशन पर अपडेट देने वाली वैल्यू एडेड सेवा है।
</TEXT></DOC>