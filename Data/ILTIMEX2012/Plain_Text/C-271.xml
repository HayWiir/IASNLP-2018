<?xml version="1.0" encoding="UTF-8" ?>
<DOC><TEXT>
एनबीटी ।। मोबाइल टेलिफोनी के 3जी स्पेक्ट्रम की नीलामी से 67,719 करोड़ रुपये सरकार को मिले, जो कि उम्मीद से दोगुना है। इसके बाद यह सवाल फिर खड़ा हो गया है कि 2008 में 2जी स्पेक्ट्रम की नीलामी नहीं करके सरकार ने क्या इससे भी ज्यादा पैसा गंवाया था? 2जी स्पेक्ट्रम से भारत सरकार को 9 हजार करोड़ रुपये की कुल कमाई की थी जबकि 3 जी स्पेक्ट्रम से 67, 719 करोड़ रुपये की कमाई हुई। 2जी स्पेक्ट्रम घोटाला टेलिकॉम मिनिस्टर ए. राजा पर इल्जाम है कि उन्होंने 2008 में 8 कंपनियों को पहले आओ-पहले पाओ के हिसाब से रेडियो स्पेक्ट्रम अलॉट कर दिए। कोई खुली होड़ या बिडिंग नहीं थी, इसलिए इन्हें बेहद सस्ते में स्पेक्ट्रम मिल गया। इनमें से दो कंपनियों ने लाइसेंस मिलने के कुछ ही दिनों के भीतर अपनी हिस्सेदारी भारी दाम पर दूसरों को बेच दी। अगर इस दौरान बिडिंग या बोली लगती तो इन कंपनियों को पहले ही बाजार से तय हुई कीमत पर स्पेक्ट्रम मिलता और मुनाफाखोरी का मौका नहीं मिलता। यह पैसा कंपनियों के बजाय सरकार के खजाने में जाता। इस मामले में डिपार्टमेंट ऑफ टेलिकॉम के जवाब से असंतुष्ट होकर सीवीसी ने मामला सीबीआई को सौंप दिया था। घोटाले का हिसाब देश में टेलिकॉम के 22 सर्कल हैं और उन सबके लिए एकमुश्त लाइसेंस 1,651 करोड़ का पड़ रहा था। स्वैन टेलिकॉम नाम की कंपनी ने 13 सर्कलों के लिए 1,537 करोड़ में लाइसेंस लिया। थोड़े दिन बाद उसने अपना 45 फीसदी हिस्सा एटिसैलेट को 4,500 करोड़ में बेच दिया। सिर्फ इस लाइसेंस की वजह से स्वैन की कीमत 2 अरब डॉलर हो गई थी। इसी तरह यूनिटेक वायरलेस ने 67.25 फीसदी हिस्सेदारी 6,120 करोड़ में टेलिनॉर को बेच दी। स्पेक्ट्रम बेचने की पॉलिसी सरकार की पॉलिसी में स्पेक्ट्रम नीलाम करने की बात नहीं थी। लाइसेंस के साथ स्पेक्ट्रम अपने आप मिल जाता था। टेलिकॉम के रेगुलेटर ट्राई ने भी स्पेक्ट्रम नीलाम नहीं करने की सिफारिश की थी। लेकिन उसने और टेलिकॉम पॉलिसी ने यह कहा था कि लाइसेंस को बाजार कीमत पर बेचा जाए। अगर लाइसेंस की बोली लगाई जाती, तो स्पेक्ट्रम की कीमत उसके साथ अपने आप निकल आती। फिर डॉट ने अपनी तरफ से यह कायदा बना दिया कि उन्हीं कंपनियों को लाइसेंस दिया जाएगा, जिन्होंने 25 सितंबर 2007 तक अप्लाई कर दिया होगा। इस शर्त को 8 कंपनियां ही पूरा कर पाईं। राजा की ताकत का राज राजा की सबसे बड़ी ताकत डीएमके चीफ करुणानिधि का भरोसा। यही ताकत उन्हें सरकार में इतने ऊंचे पद तक लाई और यही उन्हें तमाम हंगामे के बावजूद वहां कायम रखे है। 47 बरस के राजा 1996 में पहली बार नीलगिरी से चुनकर लोकसभा आए। तीन साल बाद वह एनडीए सरकार में ग्रामीण विकास राज्यमंत्री बने। साल 2000 में हेल्थ मिनिस्ट्री पहुंचे। 2004 में यूपीए की सरकार बनी तो उन्हें पर्यावरण मंत्री का पद मिला। 2007 में उन्हें बड़ा ब्रेक मिला, जब दयानिधि मारन से करुणानिधि के रिश्ते बिगड़े और राजा ने उनकी जगह टेलिकॉम मिनिस्ट्री का चार्ज संभाल लिया।
</TEXT></DOC>