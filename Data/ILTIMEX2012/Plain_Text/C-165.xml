<?xml version="1.0" encoding="UTF-8" ?>
<DOC><TEXT>
नई दिल्ली।। रेलवे में नौकरी दिलाने के नाम पर ठगने वाले गिरोह के दो सदस्यों को पुलिस ने गिरफ्तार कर लिया है। इनकी पहचान आश्रम निवासी रामकृपाल सिंह (40) और शक्ति नगर निवासी रमेश कुमार (36) के रूप में हुई। इनका एक साथी राकेश फरार है। इनके पास से नौकरी का जाली अपॉइंटमेंट लेटर और एक फर्जी रेजिडेंट सर्टिफिकेट मिला है। लेटर पर डीआरएम (नॉर्दर्न रेलवे) के फर्जी साइन और सील लगी थी। सर्टिफिकेट पर एसडीएम (नजफगढ़) के फर्जी साइन और सील थी। पुलिस यह पता लगा रही है कि इनके पास से रेलवे का लेटर हेड कहां से आया, इन्होंने डीआरएम और एसडीएम की सील कैसे हासिल की और इन अधिकारियों के नाम पर फर्जी साइन किसने किए। पुलिस ने दोनों आरोपियों को दो दिन की रिमांड पर लिया है। डीसीपी (सेंट्रल डिस्ट्रिक्ट) जसपाल सिंह के मुताबिक, राज नगर, पालम निवासी श्याम प्रकाश 14 साल से दिल्ली जल बोर्ड में अटेंडेंट हैं। इन दिनों से वह इस कोशिश में लगे हुए थे कि किसी तरह उनके दोनों छोटे भाइयों राम प्रकाश और सुधीर को कोई छोटी-मोटी सरकारी नौकरी मिल जाए। राम प्रकाश विकलांग है। खान गुलशन नाम का एक शख्स अक्सर श्याम के दफ्तर में लगी फोटोकॉपी मशीन की मेंटेनेंस के लिए आता था। श्याम ने जब उसे इस बारे में बताया, तो उसने श्याम को रामकृपाल सिंह नाम के एक शख्स से मिलवाया। उसने श्याम को बताया कि उसकी रेलवे के सीनियर अधिकारियों से अच्छी जान-पहचान है और वह उनके दोनों भाइयों को रेलवे में चतुर्थ श्रेणी कर्मचारी की नौकरी दिलवा सकता है, लेकिन इसके लिए 4 लाख रुपये लगेंगे। श्याम राजी हो गए और उन्होंने एडवांस 2 लाख 18 हजार रुपये सिंह को दे दिए। सोमवार को रामकृपाल ने श्याम और उनके दोनों भाइयों को अपॉइंटमेंट लेटर लेने के लिए नई दिल्ली स्थित डीआरएम ऑफिस में बुलवाया और उन्हें रमेश कुमार और राकेश से मिलवाया। उन दोनों ने खुद को रेलवे कर्मचारी बताते हुए श्याम को बताया कि उनके भाइयों के अपॉइंटमेंट लेटर वाली फाइल आनंद विहार रेलवे स्टेशन भेजी गई है और कुछ औपचारिकताएं पूरी होने के बाद उन्हें जॉइनिंग लेटर मिल जाएंगे। फिर ये सभी लोग आनंद विहार रेलवे स्टेशन पहुंचे, जहां सिंह और उसके दोनों साथियों ने श्याम के भाइयों से कुछ कागजों पर दस्तखत करवाए। वहां श्याम ने सिंह को 20 हजार रुपये और दिए। थोड़ी देर बाद राकेश और रमेश आए और उन्होंने श्याम से कहा कि जॉइनिंग लेटर बुधवार को मिलेंगे। यह सुनकर श्याम को कुछ शक हुआ। जब उसने व्यक्तिगत रूप से जांच पड़ताल की , तो पता चला कि सिंह और उसके साथियों ने उन्हें ठग लिया है। श्याम ने सिंह से कहा कि वह अपॉइंटमेंट लेटर लेकर उनके ऑफिस में आ जाए और वहीं पर वह बचे हुए पैसे उसे दे देंगे। इस बीच श्याम ने पुलिस को सूचना दे दी। रामकृपाल बुधवार शाम जब रमेश के साथ पहाड़गंज स्थित श्याम के ऑफिस में पहुंचा , तो पुलिस ने दोनों को रंगे हाथों गिरफ्तार कर लि या।
</TEXT></DOC>