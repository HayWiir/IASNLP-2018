<?xml version="1.0" encoding="UTF-8" ?>
<DOC><TEXT>
किरणपाल राणा ॥ गाजियाबाद यह खबर उन राहगीरों को राहत देने वाला है , जो अक्सर मेरठ तिराहा , हिंडन पुल और मोहन नगर में लगने वाले जाम में फंसते हैं। करीब 18 महीने बाद उन्हें इस झंझट से मुक्ति मिल जाएगी। दिल्ली - टीएचए का ट्रैफिक मोहन नगर नूरनगर सिंहानी रोड होते हुए शहर के बाहर से ही मेरठ रोड ( एनएच -58) पर पहुंच जाएगा। हिंडन से पुराने पुल से एक किलोमीटर उत्तर में करहेड़ा के पास 36 करोड़ रुपये की लागत से नए पुल का निर्माण शुरू हो गया है। इस पुल की लंबाई 900 मीटर और चौड़ाई साढ़े सात मीटर होगी। मास्टर प्लान का हिस्सा है नया पुल जीडीए के चीफ इंजीनियर अनिल गर्ग के मुताबिक विभाग पिछले दो वर्षों से 2021 के मास्टर प्लान के तहत ट्रैफिक को स्मूद बनाने काम कर रहा है। इस प्रोजेक्ट पर कुल 100 करोड़ रुपये खर्च होंगे। प्रोजेक्ट के फर्स्ट फेज में हिंडन के पुल के पास बंधा बनाकर नूर नगर सिहानी से लेकर एएलटी कट तक सड़क बनाई गई। आठ किलोमीटर लंबी और छह लेन की इस सड़क के निर्माण पर 60 करोड़ रुपये खर्च हुए। फिलहाल दिल्ली और टीएचए की ओर से आने वाले लोग अब इस रोड का इस्तेमाल कर रहे हंै। हालांकि हिंडन के पास आते ही गाडि़यों की स्पीड धीमी पड़ जाती है। निर्माण का जिम्मा सिंचाई विभाग को चीफ इंजीनियर ने बताया कि ट्रैफिक प्लान के सेकंड फेज में इस समस्या का समाधान किया जा रहा है। 2021 के मास्टर प्लान के मुताबिक करहेड़ा के पास हिंडन पर नए पुल का निर्माण शुरू हो गया है। जीडीए ने इस पुल को बनाने का जिम्मा सिंचाई विभाग को सौंपा है। इस पुल को मोहन नगर के वाणिज्य कर चेक पोस्ट के पास मेन रोड से जोड़ा जाएगा। सिंचाई विभाग के अधिशासी अभियंता ग्यास आलम ने दावा कि तय समय सीमा के भीतर 18 महीने में यह पुल बनकर तैयार होगा। राष्ट्रीय राजमार्ग प्राधिकरण के नियमों के अनुसार पुल की चौड़ाई करीब साढ़ेसात मीटर होगी , जबकि लंबाई 900 मीटर होगी। पुल के साथ ही बनेगी करहेड़ा रोड इस पुल को मोहननगर के पास वाणिज्यकर चेक पोस्ट रोड से जोड़ने के लिए नई रोड बनाई जाएगी। जीडीए के चीफ इंजीनियर गर्ग के मुताबिक वाणिज्य कर चेक पोस्ट से पुल तक बनने वाली करहेड़ा रोड चार लेन होगी। इस रोड को बनाने के लिए सिंचाई विभाग ने जमीन अधिग्रहण की प्रक्रिया शुरू कर दी है। गर्ग की माने तो हिंडन के नए पुल के बनने तक करहेड़ा रोड को बनाने का काम भी पूरा कर लिया जाएगा। इसके साथ ही हिंडन नदी पर बने पुराने पुल पर ट्रैफिक की निर्भरता लगभग काफी कम हो जाएगी। सूत्रों का शिगूफा जीडीए राजनगर एक्सटेंशन की 900 एकड़ जमीन पर नई टाउनशिप बसा रही है। सूत्रों का कहना है कि हिंडन पर नया पुल बनने के बाद इस प्रस्तावित टाउनशिप में लोगों का इंट्रेस्ट बढ़ जाएगा। इसके बाद जीडीए को इस स्कीम को हिट करने के लिए मशक्कत नहीं करनी पड़ेगी।
</TEXT></DOC>