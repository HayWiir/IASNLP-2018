<?xml version="1.0" encoding="UTF-8" ?>
<DOC><TEXT>
रूपम जैन रणवीर शौरी ने अपने करियर की शुरुआत बतौर वीजे की थी। उसके बाद उन्होंने फिल्मों व थियेटर की तरफ रुख किया। वे अपने लिए बिल्कुल अलग तरह की भूमिकाएं चुनते हैं। रणवीर से हमारी बातचीत हुई। पेश हैं, उसके मुख्य अंश। क्या आप फिर से टेलिविजन की ओर लौटना चाहते हैं? मुझे स्क्रीन व स्टेज दोनों जगह ऐक्टिंग करने में मजा आता है। मैं टीवी शो होस्ट कर सकता हूं, लेकिन अब वीजे नहीं बनूंगा। अब म्यूजिक में बहुत चेंज आ गया है और लोगों के म्यूजिक का टेस्ट भी बदल गया है। वैसे भी आज के तमाम वीजे बहुत अच्छा काम कर रहे हैं। इस फील्ड को युवा बखूबी संभाल रहे हैं, तो फिर मेरी क्या जरूरत है? आप मेनस्ट्रीम हीरो से बिल्कुल अलग हैं। आपको अपने टेस्ट के रोल मिल रहे हैं? मेरे टाइप के रोल से आपका क्या मतलब है? मेरी हमेशा कोशिश रही है कि मैं सभी तरह के रोल करूं। 'मिथ्या' व 'ट्रैफिक सिग्नल' फिल्मों में अभिनय बहुत मुश्किल था। सच बताऊं, तो बॉलिवुड एक सीढ़ी की तरह है, जो मुड़ी हुई है। बहुत से ऐक्टर्स सीढ़ी पर जगह पाने की कोशिश करते हैं और कुछ ही सफल होते हैं। ऐसे में मैं खुद को लकी मानता हूं, जो यहां तक पहुंच सका। मैं फिलहाल टीना की चाय, आई एम 24 और बैंकॉक ब्लूज वगैरह फिल्में कर रहा हूं। अगर बॉलिवुड में मुझे इतना काम भी मिलता रहा, तो यह मेरे लिए काफी है। बॉलिवुड स्टार हमेशा ही चैनल पर अपने सोशल इशू व पर्सनल रिलेशनशिप पर बयानबाजी करते रहते हैं। आपको नहीं लगता है कि उन्हें इस तरह के कॉमेंट से बचना चाहिए? सिलेब्रिटीज की जिम्मेदारी आम आदमी के मुकाबले ज्यादा होती है। आप अगर कुछ गलत करते हैं, तो आप पर पूरे देश के लोगों की निगाहें होती हैं और आपको उसका जवाब भी देना होता है। आप किसी भी इशू से पल्ला नहीं झाड़ सकते। आपकी कोई पर्सनल लाइफ नहीं होती। रिलेशनशिप के लिए किस चीज को आप जरूरी मानते हैं? दो लोगों की फीलिंग्स सेम हो सकती हैं, लेकिन उन्हें एक्सप्रेस करने का तरीका अलग होता है। किसी भी रिलेशन में मजबूती के लिए जरूरी है कि आप अपने पार्टनर की केयर करें व उसमें विश्वास करें। जिंदगी में उतार-चढ़ाव के साथ अपने पार्टनर या लवर से बॉन्डिंग मजबूत होती जाती है। मैं बहुत ही केयरिंग पर्सन हूं। आप मैरिज के बारे में क्या सोचते हैं? मैरिज के बारे में मैरिज होने के बाद ही कुछ कहा जा सकता है। दरअसल, अब मैरिज का कॉन्सेप्ट चेंज हो गया है और मैरिज मात्र एक कानूनी स्टैंप भर है। हम दोनों ने जब शादी करने के बारे में सोच था, तो वह शायद सही वक्त नहीं था। लेकिन हम दोनों के रिलेशनशिप में कोई चेंज नहीं आया। कोंकणा और मेरे लिए शादी सिर्फ एक कानूनी स्टैम्प है। अगर आपके रिश्ते में ईमानदारी व प्यार है, तो आपके रिश्ते में हमेशा ही मजबूती रहेगी। खैर, मैं थोड़ा कंजर्वेटिव हूं और खुद को वन वुमन मैन मानता हूं।
</TEXT></DOC>