<?xml version="1.0" encoding="UTF-8" ?>
<DOC><TEXT>
राजेश चौधरी ॥ हाई कोर्ट लापरवाही से कार चलाते हुए पुलिसवालों को टक्कर मारने का आरोप एक स्टूडेंट पर लगा। आरोप भी तय हो गए, तभी दोनों पक्षों के बीच समझौता हुआ और आरोपी ने हाई कोर्ट में एफआईआर रद्द करने की गुहार लगाई। हाई कोर्ट ने एफआईआर रद्द करने का ऑर्डर तो दे दिया, लेकिन आरोपी को निर्देश दिया है कि वह एक साल तक एक एनजीओ के जरिये सोशल सर्विस करे। साथ ही उसे बतौर हर्जाना 2 लाख रुपये भुगतान करने को कहा गया है। घटना के समय आरोपी की उम्र 19 साल थी। जस्टिस हीमा कोहली ने अपने फैसले में कहा कि आरोपी एक साल तक प्रत्येक हफ्ते एक घंटे एनजीओ के माध्यम से सोशल सर्विस करेगा। हाई कोर्ट ने कहा कि आरोपी द्वारा जमा कराए जाने वाले 2 लाख रुपये में से 25-25 हजार रुपये दोनों पीडि़त पुलिसवालों के दिए जाएं। बाकी रकम जूवनाइल जस्टिस बोर्ड, एडवोकेट वेलफेयर बोर्ड, दिल्ली पुलिस वेलफेयर फंड और ट्रैफिक पुलिस टे्रनिंग पार्क को दी जाए। पुलिस के मुताबिक 13 मार्च 2006 को सरस्वती विहार इलाके में फर्स्ट ईयर में पढ़ने वाला स्टूडेंट अपनी सेंट्रो कार लापरवाही से चला रहा था। लाल बत्ती पर दो पुलिसवाले सड़क पार कर रहे थे तभी स्टूडेंट ने उनमें से एक की कोहनी में टक्कर मार दी। इस पर दोनों पुलिसकर्मियों ने स्टूडेंट से संभाल कर गाड़ी चलाने को कहा। तब तक बत्ती ग्रीन हो गई और कार सवार वहां से निकल गया। लेकिन वह वापस आया और जानबूझकर पुलिसकर्मियों को फिर से टक्कर मार दी, जिसमें एक पुलिसकर्मी का हाथ टूट गया। आरोपी के खिलाफ लापरवाही से गाड़ी चलाने और गंभीर चोट पहुंचाने का केस दर्ज किया गया। बाद में उसके खिलाफ हत्या के प्रयास और धमकी देने का भी केस बना। 16 मार्च 2006 को आरोपी को गिरफ्तार किया गया और 17 मार्च को उसे न्यायिक हिरासत में भेज दिया गया। 20 दिनों बाद उसे जमानत मिली। आरोपी के खिलाफ निचली अदालत ने 26 मार्च 2009 को आरोप भी तय कर दिए। इसी बीच आरोपी की ओर से हाई कोर्ट में अर्जी दाखिल कर कहा गया कि उसका पीडि़त पक्ष से समझौता हो गया है। ऐसे में एफआईआर रद्द की जाए। याचिका में कहा गया कि दोनों पक्षों ने यह महसूस किया है कि जो भी घटना हुई है वह दुर्भाग्यपूर्ण है और यह मामला एक्सिडेंट का है। दोनों समझौते को तैयार हैं। याचिका में कहा गया कि अब दोनों पक्षों को एक दूसरे से कोई गिला शिकवा नहीं है साथ ही आरोपी के भविष्य को देखते हुए मामला खत्म किया जाए। पीडि़त पक्ष भी मामला खत्म करने पर सहमति दे चुका है। सरकारी वकील ने दलील दी कि अगर इस तरह से मामला खत्म किया जाएगा तो एक गलत परंपरा की शुरुआत होगी। दोनों पक्षों की दलील के बाद अदालत ने एफआईआर रद्द करने के लिए शर्तों के साथ सहमति दी , जिसके तहत आरोपी को 2 लाख रुपये भुगतान करने का निर्देश दिया गया। साथ ही उसे सोशल सर्विस करने के लिए भी कहा गया।
</TEXT></DOC>