<?xml version="1.0" encoding="UTF-8" ?>
<DOC><TEXT>
गुलशन राय खत्री नई दिल्ली॥ केंद्रीय सचिवालय से बदरपुर के बीच जब मेट्रो ट्रेनें दौड़ेंगी तो लाजपत नगर और नेहरू प्लेस के बीच मेट्रो लाइन के आसपास की इमारतों तक न तो शोर पहुंचेगा और न ही इनमें रहने वालों की प्राइवेसी भंग होगी। यह संभव हुआ है इस लाइन के दोनों तरफ लगाए जा रहे नॉयज बैरियर शीट की बदौलत। लगभग डेढ़ मीटर ऊंची ऐसी शीटें लगाई जा रही हैं, जिससे मेट्रो ट्रेनों से होने वाली आवाज इन इमारतों तक कम ही पहुंचेगी। इसी तरह खान मार्केट वाले हिस्से में मेट्रो ट्रैक के नीचे ऐसे इंतजाम किए गए हैं कि मेट्रो ट्रेन के चलने पर मामूली कंपन होगी और इस कंपन का असर उन बिल्डिंगों पर नहीं होगा, जो मेट्रो टनल के ठीक ऊपर बनी हुई हैं। ये दोनों ही प्रयोग मेट्रो ने पहली बार किए हैं। दिल्ली मेट्रो रेल कॉरपोरेशन के अधिकारियों का कहना है कि केंद्रीय सचिवालय से लाजपत नगर स्टेशन से ठीक पहले तक यह लाइन अंडरग्राउंड है लेकिन इसके बाद लाइन एलिवेटेड है। इसी हिस्से में मेट्रो लाइन के बिल्कुल नजदीक रिहाइशी और कमर्शल बिल्डिंगें हैं। इन बिल्डिंगों तक ट्रेनों का शोर न पहुंचे, इसके लिए नॉयज बैरियर लगाए गए हैं। दिल्ली मेट्रो के डायरेक्टर (प्रोजेक्ट) कुमार केशव ने बताया कि इस बारे में अदालत के निर्देश थे। इन निर्देशों के बाद सेंट्रल रोड रिसर्च इंस्टिट्यूट के विशेषज्ञों से सलाह-मशविरा करके तय किया गया कि ये बैरियर लगाए जाएं। ये बैरियर किस तरह के होंगे और कितने ऊंचे लगेंगे, यह भी सीआरआरआई के एक्सपर्ट की राय पर तैयार कराए गए। इस लाइन पर लाजपत नगर से लेकर नेहरू प्लेस के बीच मेट्रो रेल लाइन पर रेलिंग के साथ पॉली कारबोनिक शीट लगाई गई हैं। ये शीट लगभग डेढ़ मीटर ऊंची हैं। मेट्रो अधिकारियों का कहना है कि इन शीटों से एक तो मेट्रो लाइन के बाहर तक आवाज बेहद कम जाएगी और दूसरा मेट्रो ट्रेन से आसपास की बिल्डिंगों में रहने वालों की प्राइवेसी भी भंग नहीं होगी। फिलहाल कुछ हिस्से में शीटें लग गई हैं और बाकी हिस्से में लगाने का काम चल रहा है। लाजपत नगर स्टेशन से पहले रैंप पर नीचे की ओर गहरे नीले रंग की लंबी शीटें भी लगाई गई हैं। हालांकि ये शीटें ध्वनि रोधक नहीं हैं लेकिन इन्हें इसलिए लगाया गया है ताकि बाहर से कोई पत्थर न फेंक सके। यही नहीं, खान मार्केट और जंगपुरा में कुछ जगहों पर टनल में ट्रैक के नीचे इस तरह के इंतजाम किए गए हैं कि ट्रैक पर जब मेट्रो ट्रेन दौड़े तो उससे ज्यादा कंपन न हो। मेट्रो सूत्रों का कहना है कि पुरानी दिल्ली के कुछ हिस्से में अंडरग्राउंड टनल के ऊपर बनी बिल्डिंगों से यह शिकायत आती है कि ट्रेन से उनकी बिल्डिंगों में हलकी कंपन होती है। मेट्रो की इस लाइन के कुछ हिस्से में टनल के ठीक ऊपर कुछ बिल्डिंगें बनी हैं। इनमें रहने वालों को इस तरह की शिकायत न हो, इसके लिए ट्रैक के नीचे ट्रैक बेट लगाए गए हैं, जिससे कंपन बहुत कम हो।
</TEXT></DOC>