<?xml version="1.0" encoding="UTF-8" ?>
<DOC><TEXT>
एनबीटी न्यूज॥ नोएडा शहर में बाइक सवार बदमाशों का कहर थमने का नाम नहीं ले रहा है। पुलिस की सुस्ती ने इनका हौसला और बढ़ा दिया है। वह सड़क कर तेज रफ्तार में गन लेकर घूमते हैं और किसी को भी अपना शिकार बना लेते हैं। इस बार लुटेरों ने एक प्रफेसर, एक कॉलेज स्टूडेंट और एक हाउस वाइफ को निशाना बनाया। देर शाम नोएडा गोलचक्कर के पास एक युवती से पर्स झपट कर ले गए। चारों घटनाओं में पीडि़तों की मदद के लिए कोई आगे नहीं आया। लुटेरों ने इत्मीनान से गन पॉइंट पर लूट की वारदात को अंजाम दिया। घटना के बाद जहां महिला प्रफेसर हैरत में हैं वहीं स्टूडेंट की फैमिली बेहद डरी हुई है। हाउस वाइफ बच्चों के बच जाने का शुक्र मना रही हैं। पहली घटना सेक्टर 38ए बॉटेनिकल गार्डन मेट्रो स्टेशन से आगे हुई। मयूर विहार दिल्ली निवासी महिला प्रफेसर अनुरूपा सिंह ग्रेटर नोएडा स्थित आईआईएलएम कॉलेज में पढ़ाती हैं। उनके पति सेक्टर 18 में काम करते हैं। उन्होंने बताया कि गुरुवार को उनकी मित्र ने उन्हें गोल्फ कोर्स पर ड्रॉप किया, जहां से उन्होंने सेक्टर 18 के लिए रिक्शा लिया। करीब 6:30 बजे तैसे ही वह बॉटेनिकल गार्डन मेट्रो स्टेशन से आगे निकलीं तभी रेड कलर की बाइक पर सवार दो बदमाशों ने चेन उतारने को कहा। विरोध करने पर उन्होंने गन सटा दी। बदमाशों ने चूड़ी और अंगूठी भी उतरवा ली। बैग से मोबाइल ले लिया और जान से मारने की धमकी देकर फरार हो गए। दूसरी घटना एक कॉलेज स्टूडेंट के साथ हुई। जो सेक्टर 50 के ब्लॉक ए सिल्वर स्टेट अपार्टमेंट में रहती हैं। स्टूडेंट का नाम अक्षता सिंधु है। अक्षता गुरुवार शाम कॉलेज से रिक्शे से लौट रही थी। सिटी सेंटर के पास बाइक सवार बदमाशों ने गन पॉइंट पर बैग लूट लिया। उसमें 3 हजार रुपये नकद, मोबाइल व अन्य कीमती सामान था। अक्षता के साथ उसकी फैमिली भी बेहद डरी हुई है। उनकी मां ने गुस्से में कहा कि हम और आप क्या कर सकते हैं। शहर में रोजाना यह घटना हो रही हैं। तीसरी घटना गुरुवार दोपहर सेक्टर 50 में हुई। जहां एक हाउस वाइफ अपने बच्चों को स्कूल बस से पिक करने सड़क पर आई थीं। महिला का नाम लता राज गोपालन हैं। लता ने थाना सेक्टर 49 में रिपोर्ट दर्ज कराई है। उन्होंने बताया कि वह बच्चों को पिक कर जैसे ही लौटी तभी तेज रफ्तार में बाइक सवार बदमाशों ने उनके गले से सोने की चेन तोड़ ली और फरार हो गए। लता ने बताया कि बदमाशों का उन्होंने विरोध नहीं किया क्योंकि उनके साथ बच्चे थे। उनके बच्चे बच गए यही शुक्र है। चौथी घटना गोल चक्कर के पास हुई। सेक्टर -2 में काम करने वाली नेहा ड्यूटी के बाद दिल्ली स्थित घर जाने के लिए ऑफिस से निकली थी। सेक्टर -15 मेट्रो स्टेशन के पास बाइक पर सवार कुछ बदमाशों ने उनसे पर्स झपट लिया। पर्स में करीब 10 हजार रुपये , मोबाइल और एटीएम था। पुलिस मामले की छानबीन कर रही है।
</TEXT></DOC>