<?xml version="1.0" encoding="UTF-8" ?>
<DOC><TEXT>
पंकज त्यागी नई दिल्ली।। राजधानी में लुटेरों और स्नैचरों के बुलंद हौसलों के आगे थाने और पुलिस बूथ बौने साबित हो रहे हैं। इन अपराधियों ने पहली वारदात विकासपुरी थाने के पीछे अंजाम दी और दूसरी मालवीय नगर पुलिस बूथ के ठीक सामने 10 कदम पर। पहले केस में तो पुलिस किसी तरह एफआईआर दर्ज करने के लिए तैयार हो गईर्, लेकिन दूसरे मामले में अभी केस दर्ज नहीं किया गया है। दोनों वारदात सोमवार दोपहर हुईं। करोल बाग में रहने वाली भारती (19) विकासपुरी इलाके में बैंकिंग अकाउंटेंसी का कोर्स कर रही हैं। सोमवार दोपहर 12:15 बजे वह विकासपुरी में बस से उतरकर दो सहेलियों के साथ क्लास अटेंड करने पैदल जा रही थीं। इसी दौरान उनके पिता की कॉल आ गई। भारती चलते हुए सेलफोन पर उनसे बात करने लगी। इसी दौरान पीछे से दौड़ते हुए स्कूल ड्रेस पहने एक लड़के ने तेजी से आकर भारती का सेलफोन झपटा और भाग गया। यह वारदात विकासपुरी थाने के पीछे मदर डेरी के पास हुई। रुआंसी भारती अपनी सहेलियों समेत विकासपुरी थाने पहुंचीं। उन्होंने ड्यूटी अफसर महिला एएसआई को वारदात के बारे में बताया। ड्यूटी अफसर ने उनकी शिकायत पर मुहर लगाकर एक कॉपी उन्हें पकड़ाते हुए बताया कि एफआईआर हो गई है। भारती ने इस संवाददाता को कॉल कर फोन ड्यूटी अफसर को दे दिया। ड्यूटी अफसर ने बताया कि कंप्लेंट की मुहर लगी कॉपी एफआईआर का ही काम करेगी। इसी बीच एक हवलदार ने भारती को ज्ञान देते हुए कहा कि एफआईआर होने पर उन्हें कोर्ट जाना पड़ेगा और मुलजिम की शिनाख्त करने के लिए जेल भी जाना पड़ेगा। उसने भारती को समझाया कि उनका फोन बरामद कर लड़के को किसी और केस में बंद कर दिया जाएगा, बशर्ते केस दर्ज न कराया जाए। इसी बीच एचएचओ आनंद लाकड़ा थाने आ गए। इस संवाददाता ने उनसे बात कर भारती के बयान दर्ज कराकर एफआईआर दर्ज कराई। बाद में भारती ने बताया कि एसएचओ ने भी उन्हें केस दर्ज होने के बाद जेल और कोर्ट जाने की मुश्किलों के बारे में ज्ञान दिया था। दूसरी वारदात साउथ डिस्ट्रिक्ट के मालवीय नगर में हुई। यहां दिन भर बिजी रहने वाले मालवीय नगर मार्केट में पुलिस बूथ है। सोमवार दोपहर 2 बजे इस बूथ के ठीक सामने 10 कदम दूर सड़क पार एक फोर्ड आइकॉन खड़ी थी। यहां पीजी गेस्ट हाउस में रहने वाली सोनम कात्याल और उनके मित्र कोई एग्जाम देकर वापस लौटे थे। उन्होंने शॉपिंग के दौरान कार बूथ के सामने खड़ी कर दी थी। किसी ने गुलेल मारकर कार का शीशा तोड़कर अंदर रखा लैपटॉप, दो एटीएम कार्ड और मोबाइल फोन पर हाथ साफ कर डाला। सोनम और उनके दोस्त शॉपिंग से वापस आए तब उन्हें कार की हालत और चोरी की जानकारी मिली। उन्होंने पुलिस बूथ के पुलिसकर्मियों को कंप्लेंट दर्ज कराई। रात तक इस केस की एफआईआर दर्ज नहीं की गई थी। पुलिस सूत्रों के मुताबिक इस तरह की वारदात में बच्चे गुलेल चलाकर शीशे तोड़कर कार से माल उड़ाकर आसपास मौजूद गिरोह के बड़े सदस्यों के हवाले करते हैं।
</TEXT></DOC>