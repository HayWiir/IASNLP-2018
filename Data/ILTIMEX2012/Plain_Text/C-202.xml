<?xml version="1.0" encoding="UTF-8" ?>
<DOC><TEXT>
एनबीटी न्यूज॥ साहिबाबाद राजेंद्र नगर स्थित डीएवी पब्लिक स्कूल में पिछले पांच दिनों से चल रहे ऑल इंडिया महात्मा हंसराज आर्यन जोनल क्रिकेट टूर्नामेंट का शुक्रवार को रंगारंग कार्यक्रमों के साथ समापन हो गया। भारतीय क्रिकेट संघ के पूर्व सदस्य सबा करीम ने विजेताओं को पुरस्कार देकर उनकी हौसला अफजाई की। समापन समारोह में इंटरनैशनल कॉरपोरेट ट्रेनर सुधा चंद्रा विशिष्ट अतिथि के रूप में उपस्थित थीं। अस अवसर पर पांचवी से आठवीं तक के स्टूडेंट्स ने डांस कर जहां समा बांध दिया वहीं आठवीं से दसवीं तक के स्टूडेंट्स ने मराठी लावणी नृत्य प्रस्तुत कर सबका मन मोह लिया। इस अवसर पर मुख्य अतिथि सबा करीम ने कहा कि खेलकूद मानव जीवन में अहम भूमिका निभाते हैं और एक संपूर्ण व्यक्तित्व के लिए खेलों की जीवन में आवश्यकता नहीं बल्कि अनिवार्यता है। सुधा चंद्रन ने विजेताओं, उप विजेताओं की सराहना करते हुए कहा कि हार और जीत दोनों से खिलाड़ी को प्रेरणा मिलती है। स्कूल के पिं्रसिपल डॉ. वी. सिंह ने दिल्ली में आयोजित राष्ट्रमंडल खेलों की सफलता और भारत की उपलब्धियों का उल्लेख करते हुए कहा कि देश में खेलों का भविष्य उज्ज्वल है और खेलों के जरिए हम पूर्ण व्यक्तित्व ही नहीं पाते यश भी पाते हैं। शुक्रवार को खेले गए मैचों के सीनियर वर्ग के रोमांचक मुकाबले में डीएवी साहिबाबाद ने डीएवी मेरठ को सात रनों से हरा दिया। साहिबाबाद ने टॉस जीतकर पहले बल्लेबाजी करते हुए 20 ओवर में नौ विकेट पर 104 रन बनाए। साहिबाबाद के नील ने 19 रन, रितेश ने 18 रन व गौरव ने 15 रन का योगदान दिया। 104 रनों के लक्ष्य का पीछा करते हुए साहिबाबाद डीएवी मेरठ की टीम 19.3 ओवर में 97 रन बनाकर आउट हो गई। मेरठ के आयुष ने 42 रन व चेतन ने 24 रन का योगदान दिया। साहिबाबाद के नील ने चार और विपुल ने दो विकेट लिए। जूनियर वर्ग के फाइनल मुकाबले में डीएवी बृज विहार ने डीएवी नोएडा को आठ विकेट से हरा दिया। नोएडा ने टॉस जीतकर पहले बल्लेबाजी करते हुए 10 विकेट खोकर 42 रन बनाए। इसके जवाब में बृज विहार ने दो विकेट खोकर ही 46 रन बनाए और मैच जीत लिया। बृज विहार के शुभम ने 17 व विपुल ने 11 रन का योगदान दिया। मैन आफ द मैच का पुरस्कार सीनियर वर्ग में डीएवी साहिबाबाद के विपुल व जूनियर वर्ग में डीएवी बृज विहार के विपुल को दिया गया। सीनियर वर्ग में मैन आफ दा सीरीज डीएवी साहिबाबाद के नील चौधरी व जूनियर वर्ग में डीएवी बृज विहार के शुभम को दिया गया। इसी तरह सबसे ज्यादा रन बनाने के लिए सीनियर वर्ग में डीएवी मेरठ के लक्ष्य और जूनियर वर्ग में डीएवी नोएडा के मनोज को पुरस्कृत किया गया। सबसे ज्यादा विकेट लेने के लिए सीनियर वर्ग में डीएवी मेरठ के रोहित और जूनियर वर्ग में डीएवी नोएडा के श्रेय को पुरस्कार दिया गया। सबसे ज्यादा कैच के लिए सीनियर वर्ग के डीएवी कोटद्वार के संगम व जूनियर वर्ग में डीएवी नोएडा के विशाल को दिया गया।
</TEXT></DOC>