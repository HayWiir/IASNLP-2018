<?xml version="1.0" encoding="UTF-8" ?>
<DOC><TEXT>
पीयूष बबेले नई दिल्ली।। यूरोप के बाजारों से भारत के निर्यातकों के लिए अच्छी खबरें आने लगी हैं। इस साल जनवरी और फरवरी में यूरोप में हुए 4 व्यापार मेलों में निर्यातकों को साल भर के लिए अच्छे ऑर्डर मिलने की आस बंधी है। इन मेलों में शिरकत करने के बाद लौटे दिल्ली एक्सपोर्टर्स एसोसिएशन के प्रतिनिधि मंडल के मुताबिक चारों मेलों को मिलाकर निर्यातकों को 1,500 करोड़ रुपए से अधिक के ऑर्डर और गंभीर इंक्वायरी मिली हैं। मांग में सुधार के बावजूद यूरो में आ रही लगातार गिरावट ने निर्यातकों को परेशान कर दिया है। निर्यातक पसोपेश में है कि यूरो का कौन सा भाव कोट करें कि सौदा खरा बना रहे। दिल्ली एक्सपोर्टर्स एसोसिएशन के अध्यक्ष एस पी अग्रवाल ने ईटी को बताया, 'जनवरी और फरवरी के बीच आयोजित चारों मेलों में भारतीय निर्यातकों को 1,500 करोड़ से अधिक की इंक्वायरी और ऑर्डर मिले हैं। कई खरीदारों ने इंक्वायरी के साथ ही खरीदे जाने वाले सामान की संख्या भी स्पष्ट कर दी है। अब उन्हें सैंपल का इंतजार है। उसके बाद डील फाइनल हो जाएगी।' अग्रवाल ने कहा, 'निर्यातक एक तरफ यूरोप में बढ़ी मांग से खुश हैं, वहीं यूरो की घटती कीमत उनके लिए परेशानी का सबब है। अगर यूरो की मौजूदा कीमत पर सौदा होता है तो यूरोप के बाजार में भारतीय उत्पाद महंगे हो जाएंगे। और अगर यह कीमत कोट नहीं की जाती तो निर्यातकों को नहीं पता कि सौदा करने के लिए यूरो का सही स्तर क्या है। इसलिए भी निर्यातक सौदा फाइनल करने में सोच-विचार कर रहे हैं।' हेजिंग के विकल्प के सवाल पर उन्होंने कहा, 'आपको याद होगा कि एक जमाने में 39 रुपये पर डॉलर की हेजिंग कर निर्यातक बड़ी चोट खा चुके हैं। डेरिवेटिव घोटाले का मामला पहले ही उड़ीसा हाईकोर्ट में लंबित है। ऐसे में छोटे निर्यातक मंदी से उबरने पर ध्यान लगाएं या सही हेजिंग का गुणाभाग करें। हमारी मांग है कि सरकार इस मामले में कोई रास्ता निकाले।' इन मेलों के ब्योरे पर नजर डालें तो 13 से 16 जनवरी तक जर्मनी के फ्रैंकफर्ट में होम टेक्सटाइल का व्यापार मेला हाइमटेक्सटील आयोजित हुआ। इस मेले में 400 भारतीय निर्यात फर्म ने हिस्सेदारी की। हनोवर में जनवरी में आयोजित टोमोटैक्स मेले में कालीन और फ्लोर कवरिंग की दुकानें सजीं। इस मेले में 200 भारतीय निर्यात फर्म शामिल हुईं। फ्रैंकफर्ट में ही 20 जनवरी से 2 फरवरी तक चले क्रिसमस वर्ल्ड में 70 से अधिक भारतीय निर्यातक मौजूद रहे। 12 फरवरी से 16 फरवरी तक फ्रैंकफर्ट में ही दुनिया के सबसे बड़े गिफ्ट फेयर एमबिएंटे में 400 भारतीय निर्यात फर्मों ने हिस्सा लिया। हाल ही में ग्रेटर नोएडा में हैंडीक्राफ्ट मेले में 850 करोड़ रुपए के शुद्ध आर्डर प्राप्त हुए हैं। मेले का आयोजन करने वाली एक्सपोर्ट काउंसिल फॉर हैंडीक्राफ्ट (ईपीसीएच) के अध्यक्ष राज कुमार मल्होत्रा ने कहा, 'यूरो की घटती कीमतें निश्चित तौर पर समस्या का विषय हैं। लेकिन इस समय निर्यातकों की पहली प्राथमिकता अधिक से अधिक ऑर्डर हासिल करना है।'
</TEXT></DOC>