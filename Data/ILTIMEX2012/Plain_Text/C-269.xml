<?xml version="1.0" encoding="UTF-8" ?>
<DOC><TEXT>
प्रशांत सोनी ॥ नई दिल्ली यमुना में आई बाढ़ की वजह से विस्थापित लोगों को अब एक और डर सता रहा है। उन्हें डर है कि कॉमनवेल्थ गेम्स की वजह कहीं उनकी अस्थायी छत न छिन जाए। सरकार ने इनके लिए अस्थायी तंबू लगाए है, लेकिन ज्यादातर नोएडा लिंक रोड और खेलगांव के आसपास लगाए गए हैं। ये तंबू उन सड़कों के किनारे लगे हैं, जहां से खिलाडि़यों के काफिले गुजरेंगे। ऐसे में ये तंबू राजधानी को खूबसूरत बनाने की सरकारी कोशिशों पर तो पानी फेरेंगे ही, यहां रह रहे लोगों की बदहाली को भी झलका देंगे। मयूर विहार, फेज-1 मेट्रो स्टेशन के सामने नोएडा लिंक रोड पर इन दिनों सड़क किनारे तंबुआंे की लंबी कतारें लगी हैं। यहां इन दिनों सड़क बनाने और उसके किनारे नई रेलिंग लगाने का काम चल रहा है। तंबुओं में रहने वाले लोगों के लिए लगाए गए अस्थायी टॉयलेट्स और पीने का पानी लाने वाले जल बोर्ड के टैंकर भी सड़क किनारे ही लगा दिए गए हैं। ऐसे में नोएडा से एनएच-24 और अक्षरधाम की तरफ जा रहे वाहन चालकों को दिक्कतों का सामना करना पड़ता है और यहां जाम के हालात बन जाते हैं। सोमवार सुबह इन लोगों ने अपनी मांगों को लेकर मयूर विहार फेज-1 के मेट्रो स्टेशन के सामने लिंक रोड पर जाम भी लगाया, जिसे देखते हुए यहां काफी तादाद में पुलिस बल तैनात कर दिया गया। लोगों की मुश्किल यह है कि जब तक बाढ़ का पानी नहीं उतरता, तब तक वे पुरानी जगहों पर नहीं जा सकते। लेकिन ताजा हालातों से यही लग रहा कि बाढ़ का पानी 15- 20 दिन या महीने भर से पहले नहीं उतरेगा। तंबू में रह रहे प्रेम राज ने बताया कि वे 15- 20 दिनों से तंबुओं में रह रहे हैं। वहां ज्यादातर लोग पलटनपुर रोड और उसके आसपास यमुना खादर के इलाकों में सब्जी की खेती करते थे और नर्सरी चलाते थे, लेकिन बाढ़ से न केवल खेती, बल्कि घर भी बर्बाद हो गए। लोगों का कहना है कि पिछले दिनों यहां कुछ अधिकारी आए थे, जो उनसे 15 तारीख तक वापस गांव जाने का कह रहे थे, गेम्स की वजह से तंबू यहां ज्यादा दिन तक नहीं रहने दिए जाएंगे। लोगों का कहना है कि जब उनके पास राशन कार्ड हैं, परिचय पत्र हैं, तो फिर सरकार गेम्स के नाम पर उन्हें कैसे हटा सकती है। वहां अभी 20 फुट से ज्यादा पानी भरा है। जमीन सूखने में अभी महीना भर लगेगा। लोगों ने यह भी बताया कि उन्हें खाने में अधपकी रोटियां और बासी दाल-सब्जी दी जा रही है। उधर, यहां बनाए गए सिविल डिफेंस के कंट्रोल रूम में तैनात डिप्टी डिविजन वॉर्डन जमशेद खान का कहना है कि उनके पास इन्हें 15 तारीख के बाद तंबुओं को हटाने का कोई आदेश नहीं मिला है। उन्होंने बताया कि डीएनडी, लिंक रोड और नर्सरी पुश्ता के आसपास 232 तंबू लगे हुए हैं, जिनमें 1421 लोग रह रहे हैं। वैसे, इन्हें दोनों वक्त खाना और पीने का पानी दिया जा रहा है।
</TEXT></DOC>