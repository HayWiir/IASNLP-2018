<?xml version="1.0" encoding="UTF-8" ?>
<DOC><TEXT>
भारतीय महिलाएं अपने एक बड़े सपने से बस एक कदम दूर हैं। सबको उम्मीद है कि इस बार महिला आरक्षण बिल संसद में पास हो जाएगा। नीति-निर्धारण में देश की आधी आबादी की भागीदारी बढ़ने से भारतीय जनतंत्र को नई ताकत मिलेगी, नई दिशा मिलेगी। इससे सदन में महिलाओं की समस्याएं प्रभावी ढंग से सामने आएंगी, महिला संबंधी योजनाओं के निर्माण में भी तेजी आएगी। सबसे बड़ी बात है कि विधायिका में महिलाओं की व्यापक उपस्थिति देश की करोड़ों स्त्रियों को आजादी का अहसास कराएगी और अपने हक के लिए लड़ने की प्रेरणा भी देगी। सचाई यह है कि भारतीय औरतें तमाम विरोधों और विपरीत परिस्थितियों के बीच अपनी जगह तेजी से बना रही हैं। अब उन्हें रोका नहीं जा सकता, भरमाया नहीं जा सकता। इसलिए बेहतर है कि उन्हें उनका हक देने में और देर न लगाई जाए। दुर्भाग्य यह है कि अब भी कुछ राजनीतिक पार्टियां महिला आरक्षण बिल को लेकर अपना वही पुराना राग अलाप रही हैं। उन्होंने महिला आरक्षण बिल पर संसद में युद्ध छेड़ने या हुड़दंग करने की बात कही है। इन पार्टियों को लगता है कि इस बिल के पास होने से संसद में उच्च और संभ्रांत वर्ग की स्त्रियों का वर्चस्व हो जाएगा। लेकिन इनसे पूछा जाना चाहिए कि इन्होंने पिछले चुनावों में वंचित तबके की कितनी महिलाओं को टिकट दिए हैं? अगर गंभीरता से कोशिश की गई होती तो दबे-कुचले वर्ग की कई महिलाएं संसद तक पहुंच चुकी होतीं, लेकिन इन्होंने सिवाय जबानी जमाखर्च के कुछ नहीं किया है। हालांकि आज इनमें भी इस पर बहस शुरू हो गई है। अब तक महिला आरक्षण बिल का मुखर रूप से विरोध कर रही जेडीयू में एक तबका इसके पक्ष में बोलने लगा है। देखना है कि इस पर पार्टी का अंतिम फैसला क्या होता है। मुमकिन है कि महिला आरक्षण का समर्थन कर रही कांग्रेस और बीजेपी में भी कुछ लोग अंदर ही अंदर इसे नापसंद कर रहे हों, पर वे भी वक्त की जरूरत को पहचानते हैं इसलिए इसका समर्थन करने के अलावा उनके पास और कोई रास्ता नहीं रह गया है। लेकिन औरतों को राजनीतिक अधिकार देकर राजनीतिक तंत्र और समाज का काम समाप्त नहीं हो जाता। इसे एक शुरुआत की तरह देखा जाना चाहिए। यह ठीक है कि महिलाओं के एक तबके में जागरूकता आई है, लेकिन यह नहीं भूलना चाहिए कि शिक्षा और स्वास्थ्य से लेकर हर स्तर पर पुरुषों और महिलाओं के बीच खाई आज भी मौजूद है। महिलाओं का बड़ा वर्ग अशिक्षित है। देश की 54 फीसदी गर्भवती महिलाओं में खून की कमी पाई जाती है। उनमें से सिर्फ 43 प्रतिशत का प्रसव प्रशिक्षित स्वास्थ्यकर्मियों द्वारा हो पाता है। महिलाओं को पुरुषों की तुलना में कम मजदूरी दी जाती है। कई इलाकों में मादा भ्रूण हत्या जारी है। अगर देश को तरक्की के रास्ते पर ले जाना है तो स्त्रियों को हर स्तर पर आगे बढ़ने का अवसर उपलब्ध कराना होगा। क्या महिला दिवस के मौके पर सभी राजनीतिक दल आपसी भेदभाव भुलाकर स्त्री के पक्ष में काम करने का संकल्प लेंगे?
</TEXT></DOC>