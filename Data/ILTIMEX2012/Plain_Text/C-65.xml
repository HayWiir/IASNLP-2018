<?xml version="1.0" encoding="UTF-8" ?>
<DOC><TEXT>
विशेष संवाददाता नई दिल्ली।। नेपाल और चीन जाने के पहले विदेश मंत्री एस. एम. कृष्णा ने नेपाल से उम्मीद की है कि पड़ोसी देश रिश्ते बनाते समय भारत की सुरक्षा चिंताओं को ध्यान में रखेगा। विदेश मंत्री कृष्णा ने नेपाल और चीन के बीच गहराते सुरक्षा रिश्तों के मद्देनजर पूछे गए सवालों पर चीन का सीधा नाम नहीं लिया लेकिन चीन की ओर उनका इशारा साफ था। उन्होंने कहा कि नेपाल के साथ भारत के विशेष रिश्ते हैं और यह समय की कसौटी पर खरा उतरा है। हमें नेपाल के साथ रिश्ते और मजबूत होने की उम्मीद है। यहां विचार संस्था ऑब्जर्वर रिसर्च फाउंडेशन द्वारा चीन पर प्रेम शंकर झा और एस. डी. मुनि व सुरंजन दास की दो किताबों को जारी करने के बाद विदेश मंत्री ने कहा कि मैं चीन या चीन के घटनाक्रम को भारत के लिए खतरे या चिंता की बात नहीं मानता। कृष्णा जल्द ही नेपाल और चीन के द्विपक्षीय दौरे पर जाने वाले हैं। उन्होंने कहा कि चीन के साथ अपने रिश्तों को और मजबूत करने और अधिक ऊर्जा प्रदान करने के लिए मैं चीन के विदेश मंत्री के निमंत्रण पर चीन यात्रा की प्रतीक्षा कर रहा हूं। चीन के साथ चल रही होड़ के बारे में कृष्णा ने कहा कि सहयोग और होड़ तो चलते रहते हैं लेकिन यह मुमकिन नहीं है कि दोनों देशों के हितों में हमेशा समानता हो। उन्होंने कहा कि हमारे बीच जो विवाद हैं उनका हल आपसी बातचीत और कूटनीतिक स्तर पर ही निकाला जाना चाहिए। दोनों देशों के बीच राजनीतिक आदान-प्रदान की अच्छी व्यवस्था है और सभी स्तरों पर बातचीत की ढांचागत व्यवस्था है। उन्होंने कहा कि हमारी यह कोशिश है कि हम इन व्यवस्थाओं का पूरा लाभ उठाएं। हमें मसलों पर खुल कर विचार कर नए लक्ष्य तय करने चाहिए। अनिश्चितता बने रहने से परस्पर अविश्वास का माहौल बनता है। भारत और चीन के बीच सीमा मसले के हल के लिए पिछले ढाई दशकों से चल रही वार्ता का अब तक कोई नतीजा नहीं निकलने के मद्देनजर कृष्णा ने यह कह कर चीन से इशारे में कहा कि सीमा विवाद का जल्द हल निकलना चाहिए। अनसुलझे सीमा विवाद को जटिल बताते हुए विदेश मंत्री ने कहा कि यह भारत के लिए एक भावनात्मक मसला। पिछले दो दशकों से भारत और चीन की सीमा पर शांति व स्थिरता बनी हुई है और इसके लिए परस्पर भरोसा पैदा करने वाले कई उपाय किए गए हैं। उन्होंने कहा कि हमारे रिश्ते अब द्विपक्षीय रिश्तों के दायरे से बाहर निकलकर सामरिक और वैश्विक मायने रखने लगे हैं। अक्टूबर , 2008 में दोनों देशों द्वारा जारी साझा बयान की मिसाल देते हुए उन्होंने कहा कि चाहे यह व्यापार उदारीकरण का मसला हो या जलवायु बदलाव का दोनों देश साथ मिल कर एक राय पेश करते हैं। कृष्णा ने कहा कि दोनों देश इस साल कूटनीतिक रिश्तों की स्थापना की 60वीं साल गिरह धूमधाम से मनाएंगे । इस दौरान भारत में चीन उत्सव मनाया जाएगा और चीन में भारत उत्सव मनाया जाएगा।
</TEXT></DOC>