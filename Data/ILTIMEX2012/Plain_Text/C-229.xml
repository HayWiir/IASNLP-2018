<?xml version="1.0" encoding="UTF-8" ?>
<DOC><TEXT>
शालीमार गार्डन॥ राजधानी दिल्ली की सीमा पर बसी डीएलएफ कॉलोनी के सर्कल रेट तो सबसे ज्यादा हैंए मगर यहां सुविधाएं नदारद हैं। मुख्य सड़कों को छोड़ दें तो कॉलोनी के अंदर जाने वाली सड़कें ऐसी हैं कि उन पर पैदल चल पाना भी मुश्किल है। बच्चों के खेलने के लिए बने पार्क तालाब बने हुए हैं। सीवर का पानी लोगों के घरों के बाहर जमा है। जब गर्मी से परेशान लोग बारिश का बेसब्री से इंतजार करते हैं तब डीएलएफ के लोग बादलों से न बरसने की गुजारिश करते हैं। अगर थोड़ी देर बरसात हो जाए तो लोगों में हाय तौबा मच जाती है। दस मिनट की ही बारिश से पूरी कॉलोनी तालाब में तब्दील हो जाती है। कॉलोनी में रहने वालों ने अपने ही खर्च पर यहां की सड़कों पर ईंट पत्थर डलवाकर सड़क को ऊंचा कराया है, ताकि वे कम से कम सड़क तक तो पहुंच सकें। पिछले कई दिनों से हो रही बारिश के कारण पूरी कॉलोनी तालाब बन चुकी है। डीएलएफ कॉलोनी के समीर का कहना है कि एक तरफ तो डीएलएफ का इतना बड़ा नाम है, वहीं इस कॉलोनी की इतनी बुरी दशा है। यहां रहने वाले उस समय को कोसते हैं जब उन्होंने यहां फ्लैट लिया था। उन्होंने अपने घर के पास बने पार्क को दिखाते हुए बताया कि पार्क में पिछले 3 वर्षों से पानी भरा हुआ है। पानी भरा होने की वजह से इसमें मच्छर पनपते हैं। इससे लोग तरह-तरह की बीमारियों के शिकार हो रहे हैं। दिल्ली से सटी होने की वजह से कॉलोनी का सर्कल रेट सबसे ज्यादा है मगर सुविधाओं की बात करें तो सड़कें गांव से भी बदतर हैं। यहां के बच्चे अपने घरों में ही रहने को मजबूर हैं। उनके खेलने के लिए कोई भी जगह नहीं है। यहां रहने वाले समीर ने कुछ लोगों को साथ लेकर खुद ही पार्क बनवाने का काम शुरू कर दिया है। पार्क में लगभग 20 हजार रुपये की मिट्टी डलवाई जा चुकी है और बाउंड्री वॉल बनवाने का काम शुरू किया गया है। कॉलोनी की रेखा रानी कहती हैं कि सबसे बड़ी समस्या सीवर के पानी की निकासी है। यहां जो सीवर लाइन डाली गई थी, उनकी उनकी क्षमता काफी कम थी। इसलिए सीवर ओवरफ्लो होने लगे हैं। और अब तो वे जाम हो चुके हैं। इनकी सफाई की ओर भी कोई ध्यान नहीं दिया गया। कॉलोनी की आबादी लगातार बढ़ रही है मगर उस हिसाब से सीवर का इंतजाम नहीं किया गया है। कॉलोनी के सी ब्लॉक में रहने वाले सुरेश पाल का कहना है कि वे लोग निगम को सारे टैक्स भी अदा करते हैं , फिर भी जब उनको सुविधाएं देने की बात आती है तो सारे अधिकारी अगल - बगल देखने लगते हैं। कॉलोनी में कुल 8 ब्लॉक हैं इनमें लाखों लोग रह रहे हैं , मगर इन सभी के लिए यहां पर सुविधाएं कुछ भी नहीं हैं। सीवर की समस्या से जूझ रहे कई लोग अब अपने घरों को ऊंचा कराने के बारे में सोच रहे हैं।
</TEXT></DOC>