<?xml version="1.0" encoding="UTF-8" ?>
<DOC><TEXT>
पंकज त्यागी नई दिल्ली ॥ चार साल पहले जामा मस्जिद में हुए दो बम धमाकों की जांच में नया मोड़ आ गया है। इस मामले में बांग्लादेशी आतंकवादियों पर शक कर रही पुलिस अब 'अभिनव भारत' के रोल की भी तहकीकात करने लगी है। मालेगांव, हैदराबाद और अजमेर बम धमाकों में हुए खुलासे के बाद अब दिल्ली पुलिस की जांच को नई दिशा मिली है। 14 अप्रैल 2006 की शाम अजान से पहले जामा मस्जिद में वजू खाने के पास दो बम धमाके हुए थे, जिसमें 13 लोग घायल हुए थे। पॉलिथीन में रखे दोनों बम लो-इंटेंसिटी के थे। ब्लास्ट के बाद मस्जिद में आए स्पेशल सेल के अफसरों ने इस संवाददाता के सामने उस धमाके का शक बांग्लादेशियों पर जताया था। इस केस की जांच भी हूजी को मद्देनजर रखते हुए की गई थी, लेकिन न तो कोई लीड मिली और न ही कोई गिरफ्तारी हो सकी। आज भी यह केस दिल्ली पुलिस के लिए चुनौती बना हुआ है। हालांकि, पिछले सालों में इस केस की फाइल बंद ही पड़ी थी। पुलिस सूत्रों ने बताया कि 11 अक्टूबर 2007 को अजमेर में सूफी दरगाह में हुए बम धमाके की तहकीकात में 'अभिनव भारत' के सदस्यों की गिरफ्तारी के बाद जामा मस्जिद बम धमाके की तहकीकात का दायरा बढ़ाया जा रहा है। अब पुलिस अफसर मान रहे हैं कि इस केस की जांच एक ही दिशा में रखने से तहकीकात प्रभावित हुई है। जिस तरह हैदराबाद की मक्का मस्जिद में बम ब्लास्ट के बाद आंध्र पुलिस सिमी और हूजी को जिम्मेदार ठहरा रही थी, उसी तरह दिल्ली पुलिस जामा मस्जिद ब्लास्ट के लिए बांग्लादेशियों पर शक करती रही। सोमवार को सीबीआई डायरेक्टर के बयान के उलट पहले सीबीआई मक्का मस्जिद ब्लास्ट की जांच उस शाहिद बिलाल के मद्देनजर कर रही थी, जो पाकिस्तान में बाद में मारा गया था। सोमवार को सीबीआई डायरेक्टर अश्विनी कुमार ने अजमेर ब्लास्ट और 18 मई 2007 को हैदराबाद की मक्का मस्जिद में धमाकों को आपस में लिंक करते हुए अप्रत्यक्ष तौर पर हिंदू संगठन को जिम्मेदार ठहराया था। उन्होंने बताया था कि आंध्र पुलिस, राजस्थान पुलिस और सीबीआई जल्द ही इन सभी धमाकों के केस क्रैक करेंगी। मंगलवार को राजस्थान के गृह मंत्री ने मक्का मस्जिद, अजमेर और मालेगांव धमाकों को आपस में लिंक कर दिया। मालेगांव केस में लेफ्टिनेंट कर्नल श्रीकांत पुरोहित और प्रज्ञा सिंह ठाकुर को गिरफ्तार किया गया था। अजमेर सूफी दरगाह के ब्लास्ट में पिछले हफ्ते 'अभिनव भारत' के सदस्य देवेंद्र गुप्ता, विष्णु और चंद्रशेखर पतिदार को गिरफ्तार किया गया है। सीनियर पुलिस अफसर ने बताया कि मालेगांव , अजमेर और हैदराबाद मक्का मस्जिद बम धमाकों की तरह जामा मस्जिद बम ब्लास्ट में भी किसी ताकतवर विस्फोटक का इस्तेमाल नहीं हुआ था। चारों धमाकों में कुल 12 लोग मारे गए थे। इनमें किसी भी जगह आरडीएक्स जैसे विस्फोटक का इस्तेमाल नहीं हुआ , जिसे लश्कर या हूजी जैसे आतंकवादी संगठन प्रयोग करते हैं। अब पुलिस अफसर मान रहे हैं कि देश में भगवा ब्रिगेड के सदस्य भी आतंकवादी वारदातें कर रहे हैं।
</TEXT></DOC>