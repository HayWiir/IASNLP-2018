<?xml version="1.0" encoding="UTF-8" ?>
<DOC><TEXT>
एनबीटी न्यूज ॥ ग्रेटर नोएडा चेक में महज 100 रुपये की एंट्री कर लोगों को लाखों की चपत लगाने वाले एक गिरोह का पुलिस ने भंडाफोड़ किया है। पुलिस ने इस मामले में 4 लोगों को गिरफ्तार किया है। ये लोग मोबाइल टावर लगाने के नाम पर लोगों को कमाने का लालच देते थे। इसके बाद उनसे मैजिक पेन से एंट्री कराकर 100 रुपये का चेक लेते थे। बाद में इसे मिटाकर बड़े अमाउंट की एंट्री कर रुपये निकाल लेते थे। इनका नेटवर्क पूरे एनसीआर में फैला था। ग्रेटर नोएडा पुलिस को शिकायत मिली थी कि एक गिरोह मैजिक पेन के जरिए लोगों को चूना लगा रहा है। गुरुवार को सूचना के आधार पर ग्रेटर नोएडा पुलिस ने यहां के पतला खेड़ा गांव से 4 लोगों को रंगे हाथों गिरफ्तार कर लिया। ये चारों यहां राम भाटी नामक शख्स को चूना लगाने की फिराक में थे। आरोपियों की पहचान दिल्ली निवासी प्रवीन सिंह (27), जोगेंद्र सिंह (25), दीपक कुमार रावत (23) और डिबाई बुलंदशहर निवासी कुलदीप अग्रवाल (28) के रूप में हुई है। इनके पास से करीब सवा 11 लाख रुपये की एंट्री किए हुए विभिन्न बैंकों के 23 चेक, 2 एटीएम कार्ड, एक ही नंबर के 2 पैन कार्ड, गुड़गांव स्थित एक बैंक की पासबुक, विभिन्न बैंकों में चेक जमा करने वाली 14 पर्चियां बरामद हुई हैं। इस गैंग का लीडर आरोपी प्रवीन सिंह बीकॉम और जोगेंद्र सिंह बीए तक पढ़ा है। दीपक आठवीं पास है और बढ़ई का काम करता था। कुलदीप अग्रवाल बुलंदशहर में ढाबा चलाता था। उसे 70 हजार रुपये का नुकसान हो गया था। प्रवीन के कहने पर वह इस गैंग में शामिल हो गया। ऐसे ठगते थे लोगों को ये खुद को एमटीएनल का कर्मचारी बताते थे। ये गांवों में जाकर लोगों को बताते थे कि उन्हें कंपनी की तरफ से मोबाइल टावर लगाना है। इसके लिए 60 गज जमीन की जरूरत है। इस पर उन्हें हर माह 23 हजार रुपये और एकमुश्त 4 लाख रुपये सिक्युरिटी के रूप में मिलेंगे। यह सुनते ही ग्रामीण लालच में आकर टावर लगवाने के लिए तैयार हो जाते थे। ये लोग मोबाइल टावर लगवाने वाले व्यक्ति से 100 रुपये का चेक, 2 फोटो, आईडी प्रूफ और जमीन के डॉक्युमेंट की फोटो कॉपी लेते थे। मैजिक पेन का कमाल 100 रुपये के चेक को ये लोग अपने मैजिक पेन से भरवाते थे। मैजिक पेन का कमाल ये होता है कि जो भी एंट्री इससे होती थी , वह रुई से आसानी से मिट जाती है। चेक लेने के बाद ये लोग एंट्री मिटा देते थे और उस पर बड़ा अमाउंट भरकर राज सिंह , जय भगवान और चरण सिंह के नाम से खुलवाए गए फर्जी खातों में जमा कर देते थे। इस तरह इन्होंने एनसीआर में काफी लोगों को चूना लगाया था। इनमें शंकर सिंह को 91 हजार रुपये , दीपचंद निवासी खानपुर ग्रेटर को 80 हजार रुपये , यहीं के अशोक को 45 हजार रुपये , गुड़गांव के करतार सिंह को 70 हजार रुपये का चूना लगाया गया।
</TEXT></DOC>