<?xml version="1.0" encoding="UTF-8" ?>
<DOC><TEXT>
एनबीटी न्यूज ॥ फरीदाबाद हूडा द्वारा विकसित किए गए सेक्टरों में कई जगह अवैध कब्जे हैं। इनमें कुछ रिज्यूम किए गए प्लॉट भी हैं जिन पर लोगों ने अवैध कब्जे किए हुए हैं। हूडा द्वारा लगभग 10 साल पहले इन प्लॉटों को रिज्यूम कर दिया गया था, लेकिन इन प्लॉटों से अवैध कब्जों को हटाने के लिए फाइनेंशल कमिश्नर ने सख्त रवैया अपना लिया है। उन्होंने एक बार फिर हूडा प्रशासक डी सुरेश को जल्द से जल्द प्लॉटों को खाली कराने का आदेश दिया है। पिछले दिनों हूडा के 97 रिज्यूम प्लॉटों पर निर्माण की खबर का खुलासा होने के बाद हूडा द्वारा कराए गए सर्वे में पाया गया कि हूडा द्वारा रिज्यूम कराए गए प्लॉटों में से लगभग 306 प्लॉटों अवैध निर्माण हो चुके हैं। यह सर्वे फाइनेंशल कमिश्नर के. के. जलान के आदेश के बाद शुरू किया गया था। इस बड़े खुलासे के बाद फाइनेंशल कमिश्नर ने हूडा प्रशासक को इस मामले की पूरी तरह से जांच करने के आदेश दिए। बता दे कि फरीदाबाद में हूडा के 34 सेक्टर हैं इन सेक्टरों में समय-समय पर प्लॉट अलॉट कराए जाते है। नियमानुसार प्लॉट पर कार्रवाई न करने के कारण अलग-अलग समय में हूडा ने ऐसे लगभग 306 प्लॉटों को रिज्यूम कर लिया। जिसमें 21 फैक्ट्रियां, 107 भवन व 270 दुकानें शामिल हैं। प्लॉट रिज्यूम करन के बाद यह मामला हूडा की फाइलों में दबकर रह गया। रिपोर्ट के अनुसार रिज्यूम प्लॉटों पर बड़े-छोटे रिहायशी मकान, कमर्शल व इंडस्ट्रियल निर्माण हो गए हैं। क्या है रिज्यूम करने का नियम हूडा द्वारा समय-समय पर शहर में लोगों को प्लाट अलॉट कराते रहते हैं। इसके लिए हूडा ने कुछ नियम बनाए हुए हैं, अगर कोई उपभोक्ता समय पर किस्त नहीं भर पाता या किसी कारण से अन्य कार्यों को पूरा नहीं कर पाता तो प्लॉट को रिज्यूम कर दिया जाता है और प्लॉट हूडा के खाते में चला जाता है। इसके लिए हूडा द्वारा उपभोक्ताओं को 30 दिन का समय अपील करने के लिए दिया जाता है। अगर तय समय पर उपभोक्ता अपने औपचारिक कार्यों को पूरा कर लेता है तो प्लॉट को रिज्यूम नहीं किया जाता। कहां हुए रिज्यूम प्लॉट पर निर्माण हूडा के सेक्टर-3, 7, 8, 12, 14, 15, 16, 16ए, 28, 30, 59 में कमर्शल प्लॉटों पर निर्माण हो गए हैं। इसके साथ-साथ 21 फैक्ट्रियां ऐसी हैं जो अवैध रूप से रिज्यूम प्लॉटों में अलग-अलग सेक्टरों में चल रही हैं। क्या कहते हैं अधिकारी रिज्यूम प्लॉट निर्माण मामले में फाइनेंशल कमिश्नर के . के . जालान ने नाराजगी जाहिर की है। उन्होंने मामले की जांच व उचित कार्रवाई के आदेश दिए हैं। इस मामले में यह भी जांच की जा रही है कि रिज्यूम होने के बाद किसने लापरवाही बरती है और क्या ये सभी रिज्यूम प्लॉट हैं। इस मामले में दोषी अधिकारी व कर्मचारियों की जांच कर उनकी लिस्ट कमिश्नर को भेज दी है। इस मामले को लेकर फाइनेंशल कमिश्नर काफी सख्त हैं और समय - समय पर जांच के अपडेटस भी ले रहे हैं। - डॉ . डी सुरेश , हूडा प्र शासक
</TEXT></DOC>