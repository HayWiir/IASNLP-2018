<?xml version="1.0" encoding="UTF-8" ?>
<DOC><TEXT>
वित्त मंत्रालय ने नेताओं की संपत्ति के वेरिफिकेशन का जो फैसला किया है, वह बेहद महत्वपूर्ण है। वह वर्ष 2009 में लोकसभा चुनाव लड़ने वाले सभी उम्मीदवारों द्वारा चुनाव आयोग के समक्ष घोषित उनकी संपत्ति और उनके इनकम टैक्स रिटर्न में मिलान करके यह पता लगाने की कोशिश कर रहा है कि इन नेताओं ने अपनी पूरी संपत्ति पर टैक्स दिया है या नहीं। असल में कई नेता ऐसे हैं, जिन्होंने अपने शपथपत्र में भारी-भरकम संपत्ति घोषित की है पर उन्होंने नाममात्र का टैक्स जमा किया है। और कुछ ने तो वह भी नहीं किया है। चुनाव लड़ने वाले पचास फीसदी उम्मीदवारों ने तो अपने पैन तक का उल्लेख नहीं किया है, जिससे उनकी वास्तविक कमाई के बारे में पता लगाना मुश्किल हो रहा है। उम्मीदवारों द्वारा अपनी संपत्ति की घोषणा सार्वजनिक किए जाने के प्रावधान से यह आशा की गई थी कि चुनाव प्रक्रिया पारदर्शी बनेगी और जन प्रतिनिधियों को जनता के प्रति जवाबदेह बनाया जा सकेगा, लेकिन लगता नहीं कि यह मकसद पूरा हो सका है। स्वैच्छिक संगठन असोसिएशन फॉर डेमोक्रैटिक रिफॉर्म्स के अनुसार वर्तमान लोकसभा में करोड़पति सांसदों की संख्या दोगुनी हो गई है। पिछली लोकसभा में यह संख्या 156 थी जो इस बार 315 पर पहुंच चुकी है। लोकसभा के एक एमपी की औसत आय पिछले पांच सालों में 1.86 करोड़ से बढ़कर 5.33 करोड़ रुपये हो गई है। यह घोषित संपत्ति के आधार पर निकाला गया आंकड़ा है, लेकिन अनेक जनप्रतिनिधियों द्वारा उपलब्ध कराए गए अपनी संपत्ति के ब्योरे और उनके रहन-सहन तथा चुनावी खर्च के बीच की खाई को देखते हुए यह अनुमान लगाना कठिन नहीं है कि उनकी वास्तविक आमदनी उनकी घोषित आय से कहीं ज्यादा होगी। समय-समय पर कई नेताओं के घोटालों के उजागर होने से इस आशंका की पुष्टि होती रहती है। लेकिन उनमें से कई जब घोषित संपत्ति पर ही टैक्स नहीं दे रहे, तो अघोषित संपत्ति की बात ही बेकार है। जाहिर है देश के अरबों रुपये नेताओं की जेब में जा रहे हैं। यह संसाधनों की दोहरी लूट है। एक तरफ अपने प्रभाव का इस्तेमाल कर वे जायज-नाजायज तरीके से अपनी संपत्ति का विस्तार कर रहे हैं, दूसरी ओर वे उस पर टैक्स की चोरी भी कर रहे हैं। विडंबना यह है कि देश में जब भी राजनीतिक भ्रष्टाचार की बात होती है तो सारी बहस आपराधिक मामलों तक आकर ठहर जाती है। इस बात पर खूब चर्चा होती है कि क्रिमिनल बैकग्राउंड वाले नेताओं को कैसे राजनीति से बाहर किया जाए, लेकिन इस पर प्राय: बात नहीं होती कि वित्तीय गड़बड़ी करने वाले जनप्रतिनिधियों को लेकर कौन सा रवैया अपनाया जाए। राजनेताओं के खिलाफ आर्थिक घोटाले के जितने भी मामले सामने आए हैं, उनमें जांच की प्रक्रिया प्राय: इतनी धीमी चलती है कि अंतत: मामला एक अंधी गली में जाकर भटक जाता है। अपराधी नेता तो हाशिए पर डाल भी दिए जाते हैं पर घोटालेबाजों का राजनीतिक ग्राफ जरा भी प्रभावित नहीं होता। इसलिए वित्त मंत्रालय ने जो निर्णय लिया है, उस पर उसे कड़ाई से आगे बढ़ना चाहिए।
</TEXT></DOC>