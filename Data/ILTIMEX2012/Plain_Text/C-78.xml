<?xml version="1.0" encoding="UTF-8" ?>
<DOC><TEXT>
राजनीति में शब्दों के प्रति इतना ज्यादा आग्रह रखना ठीक नहीं है कि उनके पीछे मौजूद अर्थों की ही अनदेखी हो जाए। गृहमंत्री पी. चिदंबरम ने पुलिस अधिकारियों की एक बैठक को संबोधित करते हुए उनसे सीमापार आतंकवाद के अलावा सैफ्रन टेररिज्म (भगवा या केसरिया आतंकवाद) को लेकर भी सतर्क रहने को कहा। इस पर हिंदुत्व विचारधारा वाली कुछ पार्टियां इतनी नाराज हुईं कि शुक्रवार को उन्होंने संसद में भारी व्यवधान डाला और गृहमंत्री से इस्तीफे की मांग तक कर डाली। इस अतिरेकपूर्ण प्रतिक्रिया का औचित्य क्या है? क्या इस देश की राजनीतिक पार्टियां क्षेत्रों और समुदायों की तरह अब रंगों को भी अपना वोट बैंक मान चुकी हैं? लाल या केसरिया कहने पर ये नाराज हो जाएंगे और पीला, नीला, हरा कहने पर वे बगावत पर उतर आएंगे! पारंपरिक भारतीय समाज में तो रंगों पर ऐसी मारामारी कभी नहीं देखी गई। खासकर हिंदू धर्म में तो सभी रंगों के साथ पवित्र भाव जुड़े हैं। राजनेताओं के बीच तिरस्कृत काले रंग में भी यहां ईश्वरीय आभा देखी गई है- संस्कृत में कृष्ण का अर्थ काला ही होता है। शिव कपूर की तरह गोरे हैं, राम अलसी के फूल की तरह नीले। कृष्ण पीतांबरधारी हैं तो देवी दुर्गा के वस्त्रों का रंग लाल है। यह कोई सामुदायिक संवेदना नहीं, आधुनिक राजनीति की आंखों पर पड़ा स्वार्थ का पर्दा है, जिसके चलते पार्टियां किसी खास रंग को अपना ब्रांड बना लेती हैं और विरोधी के मुंह से कभी भूले भी उसका जिक्र हो जाने पर मरने-मारने को उतारू हो जाती हैं। गृहमंत्री के बयान पर उग्र प्रतिक्रिया जताने वालों का यह कहना भी बेमानी है कि आतंकवाद सिर्फ आतंकवाद है, उसके साथ कोई विशेषण नहीं जोड़ा जाना चाहिए। भारत में इस समय चार तरह के आतंकवाद सक्रिय हैं, जिनसे निपटने के लिए अलग-अलग रणनीतियों से काम करना जरूरी है। उत्तर-पूर्व और कुछ हद तक कश्मीर में सक्रिय क्षेत्रीयतावादी या अलगाववादी आतंकवाद, वाम विचारधारा वाला माओवादी आतंकवाद, सीमापार से आयातित जिहादी आतंकवाद और उसी तर्ज पर ढला एक वह आतंकवाद, जो कट्टरपंथी हिंदुत्व की सोच से संचालित है और जिसने पिछले तीन-चार वर्षों में चुन-चुन कर मुस्लिम धार्मिक स्थलों को अपना निशाना बनाया है। गृहमंत्री के बयान से बिल्कुल साफ है कि सैफ्रन टेररिज्म की शब्दावली के जरिए वे चौथी प्रजाति के आतंकवाद की अलग पहचान कराने का प्रयास कर रहे हैं। जिस चलताऊ ढंग से मीडिया और राजनीतिक हलकों में इस्लामिक टेररिज्म जैसी शब्दावली का इस्तेमाल होता रहा है, उसी ढर्रे पर इस चौथे वाले आतंकवाद के साथ शुरू में एक धार्मिक विशेषण भी जोड़ा जा रहा था, लेकिन किसी रंग की तुलना में वह विकल्प कहीं ज्यादा बुरा था। हिंदुत्व विचारधारा वाली पार्टियों को अगर अभिनव भारत, राष्ट्रीय जागरण मंच और सनातन संस्था जैसे संगठनों की आतंकवादी गतिविधियों को सैफ्रन टेररिज्म का नाम दिए जाने पर एतराज है तो वे इसके लिए कोई और विकल्प सुझा सकते हैं। इसके बजाय अगर वे इसे धर्म विशेष से जोड़ कर भावनात्मक मुद्दा बनाएंगे, तो आतंकवाद से लड़ने में वे देश के कतई मददगार नहीं हो सकेंगे।
</TEXT></DOC>