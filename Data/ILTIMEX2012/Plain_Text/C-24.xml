<?xml version="1.0" encoding="UTF-8" ?>
<DOC><TEXT>
प्रमुख संवाददाता ॥ नई दिल्ली एमसीडी पार्षदों ने अपना भत्ता बढ़ाने के लिए फिर से कवायद शुरू कर दी है। अगर उपराज्यपाल और केंद्र सरकार ने उनका अनुरोध मान लिया , तो उन्हें हर महीने 16 हजार रुपये से अधिक का भत्ता मिलना शुरू हो जाएगा। हालांकि एमसीडी पार्षद इस प्रकार की कोशिशें पहले भी कर चुुके हैं , लेकिन केंद्र सरकार ने उनकी फरियाद हर बार अनसुनी कर दी है। फिलहाल पार्षदों को हर महीने भत्ते के रूप में मात्र 300 रुपये मिलते हैं। निगम की आगामी बैठक में सत्ता पक्ष के सदस्य सुभाष आर्य और वेदप्रकाश गुप्ता की ओर से एक प्रस्ताव पेश होने वाला है , जिसमें कहा गया है कि पार्षदों को मीटिंग भत्ते के रूप में मात्र 300 रुपये मिलते हैं। और हर महीने यह मीटिंग औसतन एक ही होती है। साथ ही , लैंड लाइन फोन के बिल के अलावा उनके मोबाइल फोन में हर महीने एक हजार का टॉक टाइम डाला जाता है। उनका कहना है कि विधायक व सांसद भी जनप्रतिनिधि होते हैं और उन्हें वेतन के अलावा कई भत्ते दिए जाते हैं। लेकिन पार्षद को ऐसी कोई सुविधा नहीं दी जाती , जिससे उन्हें जनहित के कार्य करवाने में काफी परेशानी का सामना करना पड़ता है। प्रस्ताव में उपराज्यपाल के जरिए केंद्र सरकार से गुजारिश की गई है कि पार्षदों के भत्तों में भी बढ़ोतरी की जाए। इसके लिए मीटिंग भत्ता प्रति बैठक 1,000 रुपये , हर महीने लैपटॉप ऑपरेटर भत्ता 5,000 रुपये , स्टेशनरी भत्ता 5,000 रुपये और क्षेत्र में भ्रमण व जलपान भत्ता 5,500 दिए जाएं। सुभाष आर्य का कहना है कि पार्षदों का भत्ता आदि बढ़ाने की कवायद पहले भी हो चुकी है , लेकिन केंद्र सरकार ने इस बाबत कोई कदम नहीं उठाया है। हम एक बार फिर केंद्र सरकार से गुजारिश करने जा रहे हैं कि पार्षदों के भत्तों में बढ़ोतरी की जाए। दूसरी ओर , एमसीडी में नेता सदन जयकिशन शर्मा का कहना है कि जब दिल्ली के सांसद को प्रति महीने मानदेय 42,000 रुपये , मुख्यमंत्री व मंत्री की सैलरी व भत्ते 45,000 रुपये और विधायक को हर महीने 32,000 रुपये से अधिक वेतन - भत्ते आदि मिलते हैं , तो पार्षदों का भत्ता बढ़ाने में केंद्र को सकारात्मक रुख अपनाना चाहिए। जबकि सच यह है कि क्षेत्र के पार्षद को विधायक से अधिक काम करने पड़ते हैं। क्षेत्र के लोग उनसे एमसीडी के साथ - साथ दिल्ली सरकार के काम , जैसे पानी - बिजली की समस्या आदि भी हल करवाने आते हैं , जिसकी वजह से काफी व्यस्त भी रहते हैं। गौरतलब है कि पिछले साल पूर्व मेयर डॉ . कंवरसैन ने भी पार्षदांें का भत्ता बढ़ाने के लिए खासे प्रयास किए थे और उपराज्यपाल से कई बार मुलाकात भी की थी। लेकिन उपराज्यपालकी ओर से कहा गया कि देश के अधिकतर शहरों में पार्षदों को भत्ते - वेतन के रूप में मामूली राशि दी जाती है , तो फिर राजधानी के पार्षदों का किस आधार पर भत्ता आदि बढ़ाया जाए।
</TEXT></DOC>