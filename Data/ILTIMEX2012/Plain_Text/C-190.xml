<?xml version="1.0" encoding="UTF-8" ?>
<DOC><TEXT>
शकुन रघुवंशी ॥ फरीदाबाद केंद्र सरकार के शहरी विकास मंत्रालय ने निगम अधिकारियों की कपैसिटी बढ़ाने की योजना बनाई है। इस योजना के तहत केंद्र सरकार ने अपने जेएनएनयूआरएम (जवाहरलाल नेहरू नैशनल अर्बन रिन्यूवल मिशन) स्कीम वाले शहरों का चुनाव किया है। इसमें फरीदाबाद भी शामिल है। यहां जेएनएनयूआरएम योजना को फरीदाबाद नगर निगम इंप्लिमेंट कर रहा है। जल्द ही निगम अधिकारियों को ट्रेनिंग देने के लिए वर्ल्ड लेवल ऑर्गनाइजेशन के एग्जिक्यूटिव यहां आएंगे। क्यों पड़ी ट्रेनिंग की जरूरत केंद्र सरकार की महत्वाकांक्षी परियोजना जेएनएनयूआरएम के तहत फरीदाबाद नगर निगम को 750 करोड़ से ज्यादा के प्रोजेक्ट अवॉर्ड हैं। नगर निगम के करीब ढाई हजार करोड़ रुपये के अन्य प्रोजेक्ट भी लाइन में लगे हैं। हाल ही में नगर निगम ने और एक हजार करोड़ रुपये के प्रोजेक्ट केंद्र सरकार के पास मंजूरी के लिए भेजे हैं। मौजूदा और भविष्य में मिलने वाले प्रोजेक्ट समय पर और सही तरीके से पूरे हों, इसके लिए केंद्रीय मंत्रालय को निगम के अधिकारियों को ट्रेनिंग देने की जरूरत महसूस हुई है। 3 दिसंबर को दिल्ली में होगी मीटिंग नई दिल्ली में 3 दिसंबर को जेएनएनयूआरएम की होने वाली मीटिंग में नए प्रोजेक्ट की मंजूरी, पुराने प्रोजेक्ट की समीक्षा और इंप्लिमंेटिंग एजेंसी के अधिकारियों की कपैसिटी बिल्डिंग पर महत्वपूर्ण चर्चा होनी है। इस मीटिंग में देश के लगभग हर कोने से प्रफेशनल्स जुटने हैं। ये प्रफेशनल्स जेएनएनयूआरएम शहरों की इंप्लिमेंटिंग ऑर्गनाइजेशन से यहां आएंगे। गौरतलब है कि केंद्र सरकार की इस महत्वपूर्ण परियोजना में करीब 63 शहरों को शामिल किया गया है, जिसमें 7 बड़े शहर, 10 लाख से अधिक जनसंख्या वाले 28 शहर और 10 लाख से कम जनसंख्या वाले 28 शहर शामिल हैं। क्षमता बढ़ाने के लिए 4 राज्य बनाए टारगेट जेएनएनयूआरएम की योजनाओं को सही तरीके से अमल में लाने के लिए अधिकारियों की क्षमता बढ़ाने की योजना बनाई गई है। इसमें जेएनएनयूआरएम वाले 4 राज्यों दिल्ली, हरियाणा, राजस्थान और उत्तरांचल को शामिल किया गया है। हरियाणा से फरीदाबाद, दिल्ली, राजस्थान के जयपुर और उत्तरांचल से देहरादून, नैनीताल व हरिद्वार शामिल हैं। योजना के तहत प्लानिंग, गवर्नेंस और सर्विस प्रोवाइड करने वाली एजेंसियों को टारगेट किया जाएगा। सूत्रों के मुताबिक ट्रेनिंग देने के लिए वर्ल्ड क्लास ऑर्गनाइजेशन से बात चल रही है। यह ऑर्गनाइजेशन ट्रेनिंग सीरीज चलाएगी। फरीदाबाद में जेएनएनयूआरएम की स्थिति जेएनएनयूआरएम के तहत फरीदाबाद में 5 प्रोजेक्ट हैं। इनमें स्लम रिहैबिलिटेशन के लिए 64.23 करोड़ रुपये का प्रोजेक्ट , सीवर लाइनों में सुधार के लिए 103.83 करोड़ रुपये का प्रोजेक्ट , बरसाती पानी की निकासी के लिए 30.64 करोड़ रुपये का प्रोजेक्ट , सॉलिड वेस्ट मैनेजमेंट के लिए 76.54 करोड़ रुपये का प्रोजेक्ट और पीने के पानी के लिए 493.49 करोड़ रुपये के प्रोजेक्ट शामिल हैं। योजनाओं की लागत में केंद्र सरकार को 50 पर्सेंट , राज्य सरकार को 20 पर्सेंट और नगर निगम को 30 पर्सेंट हिस्सा देना है। टारगेट शहरों की अनुमानित जनसंख्या राज्य शहर जनसंख्या ( लाख में ) दिल्ली दिल्ली 128.77 हरियाणा फरीदाबाद 10.56 राजस्थान जयपुर 23.27 उत्तरांचल देहरादून 5.30 उत्तरांचल नैनीताल 2.20 उत्तरांचल हरिद्वार 2.21
</TEXT></DOC>